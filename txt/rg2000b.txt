  -----------------------------------------
  > ![](media/image1.png)
  -----------------------------------------
  > Supplerende regeringsgrundlag
  >
  > Fremgang, velfærd og nye udfordringer
  -----------------------------------------

![](media/image2.png)![](media/image3.png)

> **SUPPLERENDE REGERINGSGRUNDLAG**
>
> Det holdbare Danmark
>
> De globale og europæiske forhold påvirker mere end nogen sinde vore
> muligheder i Danmark. Derfor skal Danmark være en aktiv deltager i
> udviklingen af mere fredelige, økonomiske, sociale og miljømæssigt
> bæredygtige forhold i Europa og i verdenssamfundet. Vi kan ikke
> isolere os mod forandringer, men vi skal ruste os til at forme
> fremtiden under nye vilkår.
>
> Globaliseringen af økonomien, internettet og nye teknologier binder
> mennesker og nationale økonomier tættere sammen. Det giver muligheder
> for stigninger i velstand, men rejser også krav om omstilling.
>
> Det danske samfund er i fremgang i en verden præget af store
> forandringer og globale udfordringer. Gennem de seneste år har Danmark
> fået økonomisk styrke, høj beskæftigelse og fastholdt en rimelig
> fordeling af velstand og muligheder.
>
> Den store udfordring for Danmark i det 21. århundrede er at udvikle
> vores samfund, så økonomisk fremgang og konkurrencedygtighed går hånd
> i hånd med bedre miljø og større lighed i befolkningen med hensyn til
> beskæftigelse, levevilkår og aktiv inddragelse i samfundslivet.
>
> Bæredygtig udvikling er et vigtigt mål. Væksten i økonomien må ikke
> føre til vækst i forurening og øget belastning af naturen. Regeringen
> vil aktivt møde disse udfordringer. Vi vil præge udviklingen ude og
> skabe det holdbare samfund hjemme.
>
> Regeringen fremlagde i marts 1998 regeringsgrundlaget "Godt på vej".
> Det er fortsat regeringens grundlag, og størsteparten af de konkrete
> initiativer er nu gennemført.
>
> Regeringen fremlægger nu nye ideer og mål som supplement til
> regeringsgrundlaget. Danmark og EU
>
> Et flertal af den danske befolkning stemte nej ved folkeafstemningen
> den 28. september til deltagelse i den fælles valuta. Danmark står
> herved i en ny og vanskelig situation. Regeringen vil aktivt fortsætte
> den danske europapolitik på alle de områder, vi er med i, og varetage
> danske interesser bedst muligt.
>
> Resultatet af folkeafstemningen indebærer, at overvejelser om
> ophævelse af de øvrige danske forbehold ikke er aktuelt.
>
> Det er en central målsætning for regeringen at fremme EU’s udvidelse.
> Udvidelsen af EU er af afgørende betydning for at få et helt Europa.
> Regeringen lægger derfor stor vægt på at få en afslutning af
> regeringskonferencen i Nice til december, således at EU bliver klar
> til at optage de nye lande fra udgangen af 2002. Regeringen vil holde
> tæt kontakt til Folketingets partier frem til afslutningen af
> regeringskonferencen. Regeringens forhandlingsgrundlag er kendt. Et
> stort flertal i Folketinget står bag.
>
> Regeringen vil også arbejde hårdt for at fremme de danske synspunkter
> på andre områder, som har Danmarks særlige interesse. Det gælder
> arbejdet med at skabe flere og bedre jobs. Det gælder miljøet og den
> grænseoverskridende kriminalitet. Og det gælder områder som
> fødevaresikkerhed og forbrugerbeskyttelse. Globaliseringens
> udfordringer løses bedst i samarbejde med andre lande.
>
> EU kan her spille en særlig rolle i bestræbelsen på at skabe stærke,
> internationale regler.
>
> Folkeafstemningen drejede sig om Danmarks deltagelse i den fælles
> valuta. "Nej’et" ændrer ikke ved Danmarks medlemskab af EU. Tværtimod
> viser den engagerede debat og den høje valgdeltagelse, at Danmark ikke
> vender ryggen til Europa. Det er vigtigt at fastholde og udvikle de
> værdier, vi har fælles i Europa. Det er regeringens opfattelse, at
> langt de fleste danskere ønsker et fortsat stærkt dansk engagement i
> den europæiske udvikling.
>
> Regeringen vil derfor lægge op til en debat med befolkningen og
> partierne om, hvorledes vi bedst bidrager til det europæiske
> samarbejde.
>
> \*\*\*\*\*\*\*\*\*\*
>
> Fundamentet for velfærden Orden i økonomien
>
> Siden regeringen trådte til i 1993, er det gået konstant fremad i
> dansk økonomi. Nu er ledighed og inflation lav. Der er overskud på
> betalingsbalancen og det offentlige budget.
>
> Den danske fastkurspolitik er uændret. Det har været én af
> hjørnestenene i dansk økonomisk politik gennem de sidste 18 år.
> Aftalen mellem Danmark, euro-landene og Den Europæiske Centralbank om
> den danske krones tilknytning til euro’en fortsætter uændret.
>
> Orden i økonomien er ikke et mål i sig selv. Men det er fundamentet
> for fremgang i velfærd og tryghed for samfundets udsatte grupper.
> Derfor skal vi bygge videre på reformerne og de opnåede resultater.
>
> Danmark står over for en række udfordringer.
>
> Tilgangen til arbejdsmarkedet bliver mindre. Det er en ny situation.
> Antallet i de erhvervsaktive aldre vokser ikke mere, kvinderne er ude
> på arbejdsmarkedet, og den store ledighed er bragt ned. Beskæftigelsen
> kan fortsat stige, men stigningen bliver kun halvt så stor som væksten
> siden 1993.
>
> Det er målet at øge beskæftigelsen med ekstra 100.000 personer i løbet
> af de næste 10 år. Det kræver en meget omfattende indsats. Ledigheden
> skal falde yderligere, men først og fremmest kræver det en betydelig
> stigning i arbejdsstyrken. Der er allerede gjort meget med ændringer
> af overgangsydelse, efterløn og førtidspension.
>
> Der skal sættes ind med uddannelse, forstærket integration af
> indvandrere, plads på arbejdsmarkedet til personer med reduceret
> arbejdsevne og en væsentlig reduktion af sygefraværet. Det kræver over
> en årrække et meget betydeligt antal fleksjob. Det stiller store krav
> om forandringer, men giver også nye muligheder og udfordringer.
>
> Der er stor efterspørgsel efter mere og bedre offentlige service i
> takt med stigningen i velstanden. Men en holdbar og balanceret
> udvikling på arbejdsmarkedet kræver, at der også er plads til stigende
> privat beskæftigelse. Det er en forudsætning for finansieringen.
>
> Den øgede beskæftigelse skal derfor både give plads til fortsat vækst
> i den private sektor og til en prioriteret udbygning af den offentlige
> service.
>
> Men vi kan ikke i samme tempo som hidtil ansætte flere i den
> offentlige sektor. I stedet får vi nye teknologiske muligheder. Vi
> skal i endnu større omfang bruge og udvikle den nye teknologi. Det vil
> muliggøre mere og bedre service.
>
> Vi skal gennemføre en omfattende fornyelse og sikre mere kvalitet for
> pengene i den offentlige sektor. Vi skal blive bedre til at
> prioritere, bedre til at organisere og til at lære af de bedste.
>
> Af hensyn til kommende generationer skal den offentlige gæld bringes
> hurtigt ned. Der skal derfor i en lang årrække fastholdes et overskud
> på de offentlige finanser af den størrelse, vi nu har. Det er
> forudsætningen for, at gæld og rentebyrde kan falde i takt med behovet
> for øgede udgifter til en voksende ældrebefolkning.
>
> Derved kan - også på længere sigt - sikres et godt velfærdssamfund
> uden stigende skattetryk.
>
> Det skal kunne betale sig at arbejde og investere i Danmark.
> Regeringen vil fortsætte arbejdet med at sikre, at det samlede skatte-
> og afgiftssystem er robust over for internationaliseringens
> udfordringer.
>
> EU-landene bør samarbejde om minimumsregler og satser f.eks. på
> erhvervsskat og grønne afgifter for at undgå unfair skattekonkurrence
> til skade for mulighederne for at finansiere velfærdssamfundet.
>
> Investeringer i Danmarks fremtid
>
> Gennem de sidste 10 år er der investeret betydeligt i udbygningen af
> energiforsyningen, den kollektive trafik og de faste forbindelser over
> Storebælt og Øresund. Også investeringerne i kulturbyggeri, miljø,
> daginstitutioner og ældreboliger har været højt prior iteret.
>
> Investeringerne i de kommende 10 år skal især ske i lyset af de
> demografiske ændringer og overgangen til vidensamfundet. Samtidig
>
> skal vedligeholdelsen af den offentlige infrastruktur sikres.
>
> Investeringer på folkeskoleområdet skal prioriteres, fordi der bliver
> flere skolebørn og fordi gode grunduddannelser er grundlaget for
> vidensamfundet. På lidt længere sigt stiger antallet af ældre markant.
> Ældreboliger skal derfor også prioriteres højt.
>
> Infrastrukturen skal udbygges, så Danmark kan udvikle vidensamfundet.
> De fleste investeringer i bredbånd og netværk vil være private, men
> der vil også være behov for at investere i at føre den offentlige
> sektor ind i vidensamfundet.
>
> De to store faste forbindelser over Storebælt og Øresund er nu åbnet
> og er med til at knytte Skandinavien tættere sammen. Den danske og den
> tyske regering har aftalt at undersøge, om private investorer vil stå
> for etableringen af en kyst-til-kyst forbindelse over Femer Bælt.
>
> Der vil i de kommende år være behov for investeringer i
> vedligeholdelse af vejene i Danmark, og der skal gøres en indsats for
> at reducere antallet af "sorte pletter".
>
> Der vil også være behov for investeringer i den kollektive trafik og i
> udbygning af vejnettet.
>
> Regeringen vil inden udgangen af 2000 fremlægge en redegørelse om
> offentlige investeringer – "Investeringer i Danmarks fremtid".
> Redegørelsen vil blive lagt frem til drøftelse i Folketinget og danne
> grundlag for regeringens prioriteringer af de offentlige investeringer
> over de næste 10 år.
>
> Bedre kvalitet og ledelse i den offentlige sektor
>
> Den offentlige sektor skal løbende omstilles og fornys, så borgerne
> sikres høj kvalitet. Det skal ske med inddragelse af de offentlige
> ansatte, så deres kreativitet og evne til at tænke i nye baner
> udnyttes fuldt ud.
>
> Alle offentlige institutioner bør systematisk lære af de bedste, både
> når det gælder kvalitet og effektivitet. Endvidere bør undersøgelser
> af borgernes opfattelse af kvaliteten indgå i arbejdet.
>
> Statslige institutioner skal løbende afprøve deres kvalitet og
> effektivitet bl.a. ved systematisk at sammenligne sig med andre
> offentlige og private institutioner i ind- og udland.
>
> Effektivisering og omstilling kræver god ledelse på alle niveauer,
> løbende udvikling af medarbejdere, deres viden og kvalifikationer samt
> af arbejdspladser, der kan tiltrække engagerede og kompetente
> mennesker. Regeringen vil derfor sætte ledelse i den offentlige sektor
> på dagsordenen.
>
> Alle offentlige institutioner skal inden udgangen af 2001 kunne
> tilbyde god brugerinformation og let adgang for borgerne til at
> kommunikere med offentlige myndigheder.
>
> Borgerne skal have adgang til information om kvalitet og
> valgmuligheder til børneinstitutioner, skoler, ældrepleje mv., samt
> mulighed for at sammenligne forskellige institutioner.
>
> Den offentlige sektor skal gå foran, når det gælder om at sikre en
> bæredygtig udvikling, f.eks. gennem grøn indkøbspolitik,
> energibesparende foranstaltninger, anvendelse af renere teknologi og
> udfasning af brugen af uønskede stoffer.
>
> Danmark som vidensamfund
>
> Den offentlige sektor i vidensamfundet
>
> Regeringen ønsker at fremme overgangen til vidensamfundet ved, at den
> offentlige sektor offensivt udnytter de nye muligheder, som
> vidensamfundet byder på.
>
> Danmark skal have en digital forvaltning, som er førende i verden. Den
> offentlige sektor kan herved blive en dynamo for privat foretagsomhed.
> Med åben og nem adgang til regering, offentlige myndigheder,
> institutioner, oplysninger og statistik. Der skal desuden være høj
> sikkerhed i den elektroniske kommunikation og sagsbehandling.
> Regeringen vil inden årets udgang præsentere et samlet strategioplæg.
>
> Udbygningen af internetadgang til det offentlige skal ikke afskære
> folk uden internetadgang fra en ordentlig kontakt til det offentlige.
> Alle borgere skal derfor fortsat kunne henvende sig direkte til
> kommunekontorer og andre offentlige institutioner.
>
> Uddannelse
>
> I vidensamfundet er livslang uddannelse nøglen til velfærd - både for
> den enkelte og for samfundet.
>
> Regeringen vil i efteråret drøfte rammerne for de videregående
> uddannelser med partierne. Drøftelserne skal fokusere på forbedringer
> af uddannelsernes kvalitet og på, hvordan ressourcerne udnyttes
> optimalt, så flere får en videregående uddannelse – og færre falder
> fra.
>
> Udviklingen med øgede frihedsgrader til uddannelsesinstitutionerne med
> hensyn til ledelsesformer og økonomi skal udbredes til de lange
> videregående uddannelsesinstitutioner.
>
> Social- og sundhedsuddannelserne styrkes som ordinære uddannelser.
>
> Regeringen vil sammen med arbejdsmarkedets parter følge udmøntningen
> af erhvervsuddannelsesreformen. Det bør overvejes at styrke det
> samfundsfaglige element i uddannelserne.
>
> Antallet af lære- og praktikpladser er historisk lavt. Det er
> uacceptabelt i en situation, hvor virksomhederne efterspørger dygtig
> faglært arbejdskraft, og hvor årgangene er små. Arbejdsmarkedets
> parter må kende deres ansvar og i samarbejde med
> uddannelsesinstitutionerne løse denne vigtige opgave.
>
> Danmark ligger i front, hvad angår skolernes forsyning med IT. Men der
> er behov for at styrke udviklingen og den pædagogiske anvendelse af IT
> og andre medier i undervisningen. Lærerne skal sikres de nødvendige
> IT-kvalifikationer, og der skal udvikles IT- baserede
> undervisningsmidler. Det skal i højere grad end i dag være muligt at
> tage en uddannelse eller dele heraf som fjernundervisning.
>
> Forskning og international kvalitet
>
> Stærke forskningspositioner er afgørende for den fortsatte udvikling
> af det danske samfund. Regeringen vil styrke forskningso mrådet
> yderligere. Samtidigt skal samspillet mellem offentlig og privat
> forskning forstærkes for at fremme innovation i erhvervslivet.
>
> Derfor skal der uddannes flere ph.d.-studerende. Det skal ske på et
> højt fagligt niveau og i et åbent samarbejde med tilsvarende
> institutioner i udlandet. Samtidig bør samspillet mellem forskning og
> uddannelse øges på alle niveauer.
>
> Fornyelse skal tilstræbes via samarbejde på tværs af
> forskningsinstitutioner og via økonomiske incitamenter til intern
> omstilling på universiteterne.
>
> Vidensamfundet og et stærkt erhvervsliv
>
> Med regeringens erhvervsstrategi, .dk21 er der lanceret en
> erhvervspolitik, som vil skabe rammerne for virksomhedernes overgang
> til vidensamfundet.
>
> Det er vigtigt, at Danmark får sin andel af nye job, som skabes i
> vidensamfundet.
>
> Danmark skal derfor være et attraktivt land at investere i. Regeringen
> foreslår, at selskabsskatten sænkes til 30 pct., og at der sikres mere
> stabile rammer for pensionsopsparing, investering i aktier og
> risikovillig kapital til mindre virksomheder.
>
> Priserne på en række produkter i Danmark er stadig højere end i andre
> lande. Sanktioner over for virksomheder, der indgår ulovlige aftaler
> for at reducere konkurrencen, skal i højere grad afspejle de
> betydelige omkostninger, som det i nogle tilfælde udløser for
> forbrugerne.
>
> Regionalpolitik
>
> Regeringen vil arbejde for, at alle områder i landet har gode
> udviklingsmuligheder. Og at de ressourcer, der findes lokalt, u
> dnyttes bedst muligt.
>
> Regeringen vil igangsætte en undersøgelse vedrørende de regioner, der
> har haft en mindre gunstig udvikling i indkomst og beskæftigelse. Der
> vil blive set på, hvad der kan forklare udviklingen i disse regioner,
> og hvilke barrierer og muligheder, der er for vækst.
>
> Det kommunale udligningssystem yder et væsentligt bidrag til at
> modvirke regionale forskelle. Regeringen vil sammen med kommunerne
> undersøge, hvorledes man i endnu højere grad kan understøtte en
> positiv udvikling i de økonomisk svagere dele af landet.
>
> Kultur
>
> Regeringen har opprioriteret kulturpolitikken gennem flere år. Der er
> sket en væsentlig udvikling på de fleste områder, herunder film,
> biblioteker og rytmisk musik.
>
> Regeringen vil fremsætte ny lovgivning om museer og billedkunst.
>
> Der er foretaget og planlagt betydelige investeringer på
> kulturområdet.
>
> Det Kgl. Teater får et enestående løft med opførelsen af et
> skuespilhus og et operahus på Københavns havnefront. Operahuset
> opføres af A.P. Møllers Fond.
>
> Informationssamfundet og den nye teknologi rummer store muligheder for
> kulturen i fremtiden. Befolkningen får helt ny adgang til landets
> kulturarv og kulturtilbud. Regeringen vil lægge vægt på, at
> befolkningen får fuldt udbytte af de nye muligheder. Det indebærer
> bl.a. indførelse af digitalt TV og en styrkelse af public service
> forpligtigelsen i stationernes programmer.
>
> Kvalitet i velfærd
>
> Regeringen fremlagde februar 2000 oplægget "Det Holdbare Samfund".
> Heri blev angivet en række sigtelinier for velfærdssamfundets
> udvikling.
>
> Regeringen gennemførte med oplægget som udgangspunkt en række
> folkehøringer. Folkehøringerne var en succes og en arbejdsform, som
> også kan bruges på regionalt og lokalt plan af kommuner og amter.
> Regeringen har lyttet til de signaler, der kom frem på høringerne og
> vil forbedre kvaliteten på følgende områder:

-   Det rummelige samfund
    =====================

-   Omsorgen for de ældre

-   Familie og skole

-   Velfungerende sundhedsvæsen

> **Det rummelige samfund**
>
> I de kommende år vil indsatsen for flere i beskæftigelse først og
> fremmest bestå i at få plads til alle på arbejdsmarkedet. Personer med
> nedsat arbejdsevne, de sidste langtidsledige og – ikke mindst –
> indvandrere og deres efterkommere skal sikres en plads på
> arbejdsmarkedet.
>
> Det rummelige arbejdsmarked
>
> De overordnede rammer for en fortsat udbygning af det rummelige
> arbejdsmarked er ved at være på plads. Kommunerne skal nu i gang med
> at udarbejde handlingsplaner for den lokale indsats. Regeringen vil
> løbende følge indsatsen, bl.a. gennem drøftelser med kommunerne og
> arbejdsmarkedets parter, der har et afgørende ansvar.
>
> Regeringen opfordrer kommunerne og Arbejdsformidlingen til at afprøve
> nye måder at tilrettelægge aktivering og formidling på, herunder
> inddragelse af nye aktører. Regeringen vil identificere og fjerne
> eventuelle barrierer.
>
> Sociale klausuler er et af de redskaber, som kan benyttes både af
> staten og kommunerne for at udbrede det rummelige arbejdsmarked.
> Regeringen vil fremsætte lovforslag, der vil give mulighed for at
> anvende sociale klausuler på nye områder.
>
> For at sætte yderligere skub i servicejobordningen vil regeringen
> drøfte med forligspartierne og de kommunale parter, hvordan ordningen
> kan udbredes mere. De mange ordninger med løntilskud, som benyttes
> inden for det rummelige arbejdsmarked, skal smidiggøres.
>
> Førtidspensionsreform
>
> Formålet med førtidspensionsreformen er at skabe
> beskæftigelsesmuligheder for de mange, der gerne vil have et arbejde,
> selv om de ikke har fuld arbejdsevne. Endvidere skal der skabes større
> retssikkerhed for den enkelte.
>
> Regeringen vil fremsætte forslag til en førtidspensionsreform, der
> skal træde i kraft 1. januar 2003.
>
> Et nyt arbejdsevnekriterium skal være styrende for indsatsen. Det skal
> sætte fokus på, hvad den enkelte kan. I dag ses kun på de
>
> helbredsmæssige svagheder, og dermed på, hvad den enkelte ikke kan.
>
> Der skal skabes en bedre sammenhæng mellem de forskellige
> ydelsessystemer – førtidspension, sygedagpenge, kontanthjælp,
> fleksjobordningen og arbejdsmarkedsordningerne, således at den sociale
> tryghed er sikret.
>
> Førtidspensionsreformen vil indebære, at antallet af ydelsesniveauer
> reduceres.
>
> Forudsætningen for, at reformen lykkes, er, at der skabes et
> tilstrækkeligt antal fleksjob. Arbejdsmarkedets parter har et stort
> medansvar herfor.
>
> Langtidsledigheden skal afskaffes
>
> Kvaliteten i aktiveringsindsatsen skal øges. Aktiveringen skal gøres
> mere fleksibel og den konkrete gennemførelse skal i højere grad ske
> med udgangspunkt i den enkeltes muligheder og med inddragelse af
> lokale aktører. Reglerne skal have den nødvendige rummelighed hertil.
> Der skal være perspektiv i aktivering og uddannelsestilbud. Det
> gælder, uanset om den ledige er forsikret eller ej.
>
> Regeringen vil opstille klarere retningslinier for visiteringen af
> kontanthjælpsmodtagere til enten en arbejdsmarkedsrettet
> aktiveringsindsats eller til en indsats, som er rettet mod at løse
> andre problemer end ledighed. Indsatsen for efteruddannelse af
> sagsbehandlere vil blive styrket.
>
> Aktiveringsindsatsen skal i højere grad rettes mod virksomhederne.
> Regeringen vil arbejde for, at der sker en øget opfølgning på effekten
> af de tilbud, der gives kontanthjælpsmodtagere og forsikrede ledige.
>
> For at styrke tilknytningen til arbejdsmarkedet for
> kontanthjælpsmodtagere vil regeringen foreslå, at rådighedsreglerne
> ændres, så de i størst muligt omfang svarer til reglerne for
> forsikrede ledige.
>
> Integration af indvandrere på arbejdsmarkedet
>
> Indvandrere og deres efterkommere er en del af det danske samfund. De
> har tilført det nye dimensioner, og de rummer ressourcer, som skal
> bruges til gavn for den enkelte og for samfundet.
>
> Nøglen til integration ligger på arbejdsmarkedet.
>
> Der skal gøres en særlig indsats for at undgå diskrimination af
> indvandrere. Regeringen vil sammen med parterne på arbejdsmarkedet
> opstille en handlingsplan herfor.
>
> Uddannelse og gode danskkundskaber er fundamentet for vellykket
> integration på arbejdsmarkedet. Det skal sikres, at ledige med
> utilstrækkelige danskkundskaber tidligt får tilbud om
> danskundervisning. Herudover skal danskundervisning kunne indgå som
> element i den lovpligtige aktivering af ledige kontanthjælpsmodtagere.
>
> Den enkelte skal ikke blot tilbydes hjælp, men også mødes med
> udfordringer og krav. Rettigheder og pligter må følges ad. Regeringen
> vil tage skridt til en stramning af reglerne for personer, der
> udebliver fra danskundervisning og andre former for aktivering uden
> gyldig grund.
>
> Omsorgen for de ældre
>
> Den danske skattefinansierede folkepension med grundbeløb og
> pensionstillæg er det sikre grundlag for nuværende og kommende
> pensionister.
>
> Regeringen vil sikre de økonomisk dårligst stillede pensionister en
> bedre, mere ensartet behandling ud over hele landet. Personlige tillæg
> skal tildeles ensartet efter behov, uanset hvor i landet pensionisten
> bor.
>
> Omsorgen for de ældre fungerer godt langt de fleste steder. Men
> indsatsen på ældreområdet kan og skal blive bedre. De fleste ældre
> klarer sig godt og er selvhjulpne. Den ekstra indsats skal rettes mod
> de svageste.
>
> Der skal være værdighed og respekt i ældreomsorgen. Hjælpen skal i
> højere grad være individuelt tilpasset og de ældre – og deres
> pårørende – skal have medindflydelse. Hjemmehjælpen skal ydes i
> respekt for den enkelte ældres særlige behov og prioriteringer.
>
> Regeringen vil efter en drøftelse med kommunerne styrke tilsynet med
> plejehjemmene.
>
> Velfungerende plejehjem og plejeboliger bygger på værdier om respekt
> og omsorg for den enkelte samt samvær og aktiviteter med de ældre.
> Disse værdier kan ikke skabes ved mere regulering og kontrol, men kun
> gennem en aktiv indsats fra ledelse, personale og
>
> lokalsamfundet.
>
> Regeringen vil sammen med kommunerne sætte fokus på bedre ledelse på
> alle niveauer, efteruddannelse af personale, inddragelse af de
> ansatte, beboere og pårørende, opstilling af klare mål samt løbende
> opfølgning på målsætningerne. Det bør overvejes at etablere
> bestyrelser for de enkelte plejehjem, hvor beboere, familie, ansatte
> og kommunerne er repræsenteret.
>
> Regeringen vil sikre en fortsat høj udbygningstakt af ældreboliger.
> Især skal ældreboliger med pleje- og omsorgsmuligheder prioriteres
> højt til gavn for de svageste ældre og demente.
>
> Familie og skole Børnepasning
>
> Regeringen har sammen med kommunerne arbejdet for at skabe en
> pasningsgaranti for de små børn. Det er gået godt – der er blevet
> oprettet mange pladser - og de fleste kommuner har i dag en garanti.
>
> Regeringen vil fortsætte samarbejdet med kommunerne, så også de sidste
> kommuner kommer med.
>
> Dagtilbuddene skal give forældrene den fleksibilitet, som også er
> nødvendig for at få familie- og arbejdsliv til at hænge sammen.
> Kommunerne opfordres derfor til at indgå indbyrdes aftaler, således at
> pendlerne får større mulighed for at vælge dagtilbud i nabo- eller
> arbejdspladskommune. Desuden skal der arbejdes videre på at øge
> mangfoldigheden af tilbud gennem offentlig/privat samarbejde.
>
> Kvaliteten i dagtilbuddene er vigtig for børnenes trivsel og sundhed.
> Sammen med kommuner og de ansatte skal der udvikles nye initiativer
> til fortsatte kvalitetsforbedringer.
>
> Skole
>
> Folkeskolen er en af de bærende kulturinstitutioner i samfundet.
>
> For at skabe de bedste betingelser for indlæring og trivsel er det
> nødvendigt, at der fortsat arbejdes med at gøre folkeskolen mere
> rummelig, så der er meningsfulde udfordringer for alle børn uanset
> personlige forudsætninger og kulturel og social baggrund. Til gavn for
> både elever, forældre og lærere og deres indbyrdes samarbejde skal der
> opstilles mere præcise og gennemskuelige mål for undervisningen.
>
> I den forbindelse er der grund til ekstra opmærksomhed om folkeskoler
> med særlig mange sociale problemer.
>
> Folkeskolens bygningsmæssige rammer skal forbedres. Det er der taget
> hul på med regeringens aftale med kommunerne for 2001.
>
> Der skal være adgang til internettet fra alle skoler fra 2001.
> Regeringen vil sammen med kommunerne øge investeringerne i
> folkeskolens tilslutning til internettet.
>
> Klub- og fritidstilbud til børn over 10 år skal styrkes. Herunder
> særligt klubtilbud til unge i socialt belastede områder. Velfungerende
> sundhedsvæsen
>
> Sygehusene
>
> Alle skal have lige adgang til gratis sygehusbehandling af en høj
> kvalitet og uden unødig ventetid. Patienten skal være i centrum og
> serviceniveauet højt. Værdigheden og respekten for den enkelte person
> er afgørende for et velfungerende sygehusvæsen.
>
> Regeringen og amterne aftalte sidste år en ambitiøs strategi for
> sygehuspolitikken frem til 2002. Målene er: Effektiv
> ressourceudnyttelse og høj kvalitet, kortere ventetid og klar besked.
>
> Bedre og hurtigere behandling sikres ved større patientgrundlag for de
> enkelte specialer, samling af akutte beredskaber og flere afdelinger,
> der alene foretager planlagte operationer.
>
> Der er gennemført behandlingsgarantier for visse livstruende sygdomme.
> Behandlingsgarantien sikrer, at hvis patienten ikke kan behandles i
> Danmark, skal patienten tilbydes behandling i udlandet. Regeringen vil
> arbejde for, at patienter i fremtiden også kan tilbydes behandling i
> udlandet, når det sker som led i videnskabelige forsøg, hvor danske
> sygehuse er involveret.
>
> Regeringen har prioriteret en styrkelse af kræftområdet. Der vil også
> i de kommende år blive afsat ressourcer til en væsentlig udbygning af
> behandlingskapaciteten i form af flere scannere og strålekanoner.
>
> Flere behandlinger og bedre service kræver et veluddannet personale.
> Selv om der er ansat flere læger og sygeplejersker i de senere år, er
> der alligevel mangel på personale mange steder. Disse problemer
> risikerer at tage til i de kommende år. Der skal fortsat gøres en
> ekstra indsats for at sikre det nødvendige personale til
> sundhedssektoren gennem reform af social- og sundhedsuddannelserne og
> de mellemlange, videregående sundhedsuddannelser.
>
> Regeringen vil opfordre parterne til at drøfte, hvorledes faggrænserne
> kan smidiggøres. Sammenhængende patientforløb
>
> Folkehøringerne på sundhedsområdet viste, at sammenhæng i
> patientforløbet gennem bedre information og medinddragelse af
> patienten er centrale elementer i den enkeltes vurdering af
> sygehusvæsenet.
>
> Det er målet, at alle medicinske patienter den første dag skal have en
> plan for behandling og undersøgelse: Den enkelte patient skal
> tilknyttes en sundhedsfaglig kontaktperson, der skal koordinere
> indlæggelsesforløb og information.
>
> Især føler de ældre patienter, at der ofte mangler en klar sammenhæng
> i genoptræningsindsatsen. Sygehuset skal derfor senest ved udskrivning
> af patienten udarbejde en plan for det videre genoptræningsforløb.
>
> Genoptræningsindsatsen for svært hjerneskadede skal intensiveres med
> centre i Øst- og i Vest-Danmark.
>
> Informationen og kommunikationen skal forbedres. Både mellem den
> enkelte og personalet, men også mellem f.eks. den praktiserende læge
> og sygehusene. Der skal derfor ske hurtig udbredelse af elektroniske
> patientjournaler efter fælles standarder.
>
> Hygiejnen og kvaliteten skal være i top på de danske sygehuse.
>
> Omsorgen for døende skal forbedres. Sundhedsvæsenet skal tilbyde den
> nødvendige bistand fra sygehuse, praktiserende læger og
> hjemmesygeplejersker, ligesom der skal være tilbud om ophold på
> hospice eller særlige afsnit på sygehuse i den sidste levetid.
>
> Alarmcentralerne skal moderniseres og samles. Uddannelse af
> ambulancepersonalet bliver forbedret, og det sundhedsfaglige personale
> vil i højere grad blive inddraget ved udrykning.
>
> Regeringen, amterne og kommunerne har gennem flere år prioriteret
> forbedringer for de psykisk syge meget højt, og indsatsen skaber
> resultater. De fysiske rammer forbedres, og der uddannes og ansættes
> mere personale både på sygehusene og i distriktspsykiatrien. Også her
> er der behov for at styrke sammenhæng, information og rådgivning – med
> den sindslidende i centrum og i samarbejde med de pårørende.
>
> Folkesundhed
>
> Regeringens folkesundhedsprogram fra sidste år har sat gang i en bred
> og langsigtet indsats for længere levetid og flere gode leveår for
> danskerne.
>
> Der skal sættes massivt ind for at undgå, at børn og unge begynder at
> ryge. Daginstitutioner og skoler skal være røgfri dér, hvor børn
> opholder sig.
>
> Forbruget af alkohol skal ned, særligt blandt unge. Sundhedsvæsenet
> skal i højere grad bidrage med råd og vejledning om sund levevis.
>
> Regeringen vil opfordre alle arbejdspladser til at udarbejde
> sundhedspolitikker.
>
> Kræfterne på de statslige indsatsområder samles og forskningen
> styrkes. Det lokale arbejde understøttes ved oprettelse af et
> dokumentationscenter for forebyggelse.
>
> Det bæredygtige samfund Et bedre arbejdsmiljø
>
> På trods af øget fokus på arbejdsmiljøet i de senere år er antallet af
> arbejdsskader fortsat meget højt.
>
> Indsatsen bør øges med udgangspunkt i de minimumsregler, der er
> fastlagt i EU.
>
> Omdrejningspunktet for et bedre arbejdsmiljø er indsatsen på
> virksomhederne fremfor myndighedernes regulering og kontrol.
> Regeringen vil arbejde på at styrke indsatsen på arbejdspladserne
> gennem gode rammevilkår og rådgivning. Regeringen vil derfor foreslå
> en ordning, der giver virksomhederne en økonomisk tilskyndelse til at
> forbedre deres arbejdsmiljø. Men når rammerne er i orden, har den
> enkelte også selv en pligt til at sørge for et bedre arbejdsmiljø.
> Regeringen vil lægge op til, at denne pligt understøttes af
> sanktioner.
>
> Det er endvidere nødvendigt at vende blikket indad mod den offentlige
> sektor. Nedslidning på offentlige arbejdspladser skal bringes ned.
>
> Det er regeringens mål, at der sker en betydelig reduktion af
> sygefraværet. I samarbejde med arbejdsmarkedets parter vil regeringen
> opstille en handlingsplan for, hvorledes dette kan opnås.
>
> Sunde og sikre fødevarer
>
> Regeringen vil både herhjemme og i EU fortsætte indsatsen for bedre og
> sikre fødevarer, ligesom indsatsen for ernæring og sundhed skal
> forbedres.
>
> Med etableringen af den enstrengede fødevarekontrol kan der sættes
> hurtigt og effektivt ind over for kilder til levnedsmiddelbårne
> sygdomme i alle led i fødekæden. Fødevarekontrollen skal målrettes, og
> resultaterne af undersøgelserne skal konsekvent offentliggøres.
>
> Indsatsen vedrørende sikkerheds- og risikovurderinger inden for
> fødevaresektoren vil blive styrket.
>
> Regeringen vil gennemføre en reorganisering af fødevareforskningen,
> således at forskningen bliver bedre koordineret og dermed styrket
> yderligere. Regeringens forskningsindsats vil blive styret af den
> grundholdning, at økologi, bæredygtighed og fødevaresikkerhed er
> centrale elementer i det holdbare samfund. Særligt vil regeringen
> styrke forskningsindsatsen på økologio mrådet og sikre, at der er
> fremdrift i omstillingen til økologisk landbrug. Den økologiske
> tankegang skal ligge til grund for indsatsen på alle relevante
> politikområder.
>
> National strategi for bæredygtig udvikling
>
> Regeringen tillægger arbejdet med en national strategi for bæredygtig
> udvikling samt en tilsvarende EU-strategi afgørende prioritet. Skal
> der nås fremskridt i forbindelse med FN’s møde om miljø og udvikling i
> 2002, vil et vægtigt strategiudspil fra EU være en forudsætning for at
> få en afkobling, som betyder, at fortsat økonomisk vækst sker uden en
> tilsvarende vækst i miljøbelastning og ressourceforbrug.
>
> Det kommende forslag til EU’s 6. miljøhandlingsprogram vil blive en
> vigtig ramme for den miljømæssige konkretisering af EU’s overordnede
> bæredygtighedsstrategi. Et vigtigt led heri er fastlæggelsen af
> konkrete politikker for integration af miljøhensyn og bæredygtig
> udvikling i alle sektorer.
>
> Udviklingen i Danmark siden 1993 viser, at et sådant
> bæredygtighedsarbejde også kan lykkes inden for EU.
>
> Hovedudfordringerne vil i den kommende tid være at imødegå truslen om
> klimaforandringer. Især gælder det – med udgangspunkt i EU – om at
> sikre ratifikation af Kyoto-protokollen, så rammen for landenes
> reduktionsarbejde kan komme på plads. Danmark vil med opfølgningen af
> Klima 2012 yde sit væsentlige bidrag, bl.a. gennem en fortsat indsats
> for energibesparelser og udbygning af vedvarende energi.
>
> Kemikalietrykket skal mindskes. Arbejdet vil bl.a. samle sig om
> opfølgningen på den kemikaliestrategi, som EU forventes at udsende
> senere på året. Endvidere vil arbejdet med EU’s grønbog om PVC have
> høj prioritet. I arbejdet med den danske kemikaliestrategi vil
> allergifremkaldende og hormonforstyrrende stoffer være omfattet af
> indsatsen for bedre sundhed og miljø.
>
> Regeringen har taget det første skridt til grundlaget for en national
> naturhandlingsplan til sikring af den biologiske mangfoldighed.
> Regeringen har samtidig lagt op til en debat om, hvorvidt
> befolkningens adgang til naturen i dag er tilstrækkelig sikret.
> Regeringen lægger vægt på, at målene i Vandmiljøplan II nås. Såfremt
> dette ikke er tilfældet, er man rede til at tage de fornødne skridt,
> herunder evt. overveje afgifter.
>
> Bestræbelserne for at sikre en bedre udnyttelse af ressourcerne samt
> stoppe væksten i affaldsmængderne skal styrkes. Forureneren
> betaler-princippet skal efterleves konsekvent. Regeringen vil
> fortsætte indsatsen for at minimere emballageforbruget gennem en øget
> anvendelse af emballageafgifter. Der vil på baggrund af et oplæg næste
> år blive fremlagt et forslag til en samlet strategi herfor.
>
> Trafik
>
> Den kollektive og den individuelle trafik er forudsætninger for et
> velfungerende samfund. Men trafikken er samtidig en af vore største
> forureningskilder. Der er primært tale om byproblemer, som ikke findes
> på landet, hvor afhængigheden af individuel transport til gengæld er
> større.
>
> Regeringen forbereder initiativer til at nedbringe
> partikelforureningen fra lastbiler og busser.
>
> Den kollektive trafik skal styrkes, hvor der er et trafikgrundlag.
> Samtidig bør der stilles skrappere betingelser for privatbilismen i
> byerne, hvor den udgør et problem.
>
> Den kollektive trafik har fået et stort løft. Togtrafikken i Danmark
> er styrket betydeligt gennem trafikaftalen fra efteråret 1999.
> Nærbaner omkring de store byer udbygges. Og i hovedstadsområdet vil
> den kollektive trafik blive forbedret gennem den igangværende
> udbygning i form af Metroen, ringbanen, de nye S-tog, Øresundstog og
> vandbusser.
>
> Regeringen vil overveje, om der kan ske en omlægning af beskatningne
> af personbiler, så det kan gøres billigere at anskaffe biler, men
> dyrere at bruge dem dér, hvor belastningen af miljøet er størst. Det
> kan ske ved over en årrække at udvikle nye instrumenter til at
> begrænse byernes trafikproblemer - først og fremmest i form af
> kørselsafgifter. Det skal ske uden, at det samlet ændrer
> omkostningerne ved at have bil og under hensyn til de særlige forhold
> for landdistrikterne.
>
> Boligområdet
>
> Regeringen vil gøre de almene boligområder mere attraktive for de
> boligsøgende. Et afgørende skridt i den retning kan være at skabe mere
> varierede ejerformer i almene boligområder. Beboernes råderet skal
> også udvides. Regeringen vil fremlægge forslag om realiseringen af
> disse målsætninger.
>
> Retsområdet
>
> Regeringens indsats mod kriminalitet vil være baseret på en konsekvent
> retshåndhævelse og en fortsat massiv indsats over for kriminalitetens
> årsager.
>
> I overensstemmelse med politiforliget vil regeringen styrke
> politiindsatsen i nærområderne.
>
> Den særlige indsats over for gadebander og utilpassede unge,
> koncentreret omkring de store byområder, følges tæt af regeringen. Det
> skal sikres, at samarbejdet mellem politi, forældre og kommunale
> myndigheder fungerer, og at de nødvendige institutionspladser
> tilvejebringes.
>
> Regeringen vil fremsætte forslag om at forbedre støtten til ofre for
> forbrydelser og om at forhøje erstatningen ved personskader.
>
> Regeringen vil også i EU arbejde for at bekæmpe nyere
> kriminalitetsformer, der ofte har en grænseoverskridende karakter. Det
> drejer sig bl.a. om udbredelse af børneporno på internettet,
> menneskesmugling og handel med kvinder.
>
> Endelig vil regeringen lægge op til en revision af arveloven således,
> at den bliver i bedre overensstemmelse med nye samlivsformer.
>
> Regeringen lægger vægt på at sikre et fleksibelt og moderne retssystem
> baseret på arbejdet i Domstolenes Strukturkommission og i
> Politikommissionen. Regeringen ønsker et retssystem, hvor den enkelte
> rets- og politikreds kan leve op til de øgede krav med hensyn til
> konfliktløsning, retshåndhævelse og servicering af borgerne, som
> stilles i disse år.

![](media/image4.png)![](media/image3.png)

Udgivet af Statsministeriet oktober 2000
========================================
