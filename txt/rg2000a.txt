Det holdbare samfund
====================

Danmarks vej i det 21. århundrede
---------------------------------

> Regeringen, Februar 2000
>
> Det holdbare samfund
>
> Danmarks vej i det 21. århundrede
>
> Tid til nye skridt

-   Det gælder sammenholdet og samhørigheden

-   Det gælder kvaliteten

> Regeringen, Februar 2000
>
> - 3 -
>
> **Det holdbare samfund**
>
> **Danmarks vej i det 21. århundrede**
>
> **Tid til nye skridt**
>
> Gennem 7 år er skabt et stabilt grundlag for den videre udvikling af
> det danske velfærdssamfund.
>
> Det har været det allervigtigste mål at bekæmpe den alt for store
> arbejdsløshed. Det er lykkedes. Danmark er kommet længere ad vejen til
> fuld beskæftigelse end nogen havde troet muligt. Og vi er kommet
> længere end mange andre lande.
>
> Høj beskæftigelse er gået hånd i hånd med meget bedre orden i
> finanserne og stærk indsats for et bedre miljø. Vi er kommet i gang
> med at betale af på gammel gæld – både i penge og i miljøbelastning.
>
> Levestandarden i Danmark er løftet betydeligt, og de allerfleste har
> fået del i frem- gangen. En stor del af den samlede velstand er –
> gennem samarbejde mellem kommuner, amter og stat - brugt til at
> forbedre dækningen og øge kvaliteten af velfærdssamfundets
> kerneydelser inden for sundhed og uddannelse, ældreomsorg og
> børnepasning.
>
> I de seneste 2 år er der taget fat på de væsentligste initiativer, som
> blev forudset i regeringsgrundlaget ”Godt på vej” fra marts 1998.
>
> Nu er det tid til at overveje de næste skridt.
>
> Derfor formuleres her de grundlæggende holdninger og værdier, som vi
> mener skal præge det danske samfunds videre udvikling.
>
> Det er vigtigt netop nu at opstille nogle pejlemærker:
>
> Når regeringsgrundlaget – som forudsat for to år siden – skal
> suppleres og ud- bygges, så vil regeringen sætte fokus på arbejdet for
> at højne kvaliteten af vel- færdssamfundets kerneydelser.
>
> **\* \* \* \***
>
> **Dialog og deltagelse - fælles arbejde, fælles resultat**
>
> Men de konkrete initiativer skal formes gennem en dialog, hvor alle
> har mulighed for at være med.
>
> Regeringen ønsker at sætte en ny dagsorden for dialogen i hele
> samfundet - med det formål at udvikle et partnerskab for et
> velfærdssamfund med høj kvalitet, som alle føler et medansvar for.
>
> Der *skal* vælges fra og vælges til. Hvis alle skal have alting, så
> risikerer vi, at de, der virkelig har behov, ikke får den omsorg, de
> har brug for.
>
> Vi inviterer alle til en åben og forpligtende samtale om de kommende
> års nødvendige prioriteringer og praktiske løsninger.
>
> Ikke mindst vil vi gerne i dialog med dem, der har praktisk erfaring
> om, hvordan vi gør de bedste valg.
>
> Den nye dialog åbnes med fire høringer om velfærdens kerneområder:
> Ældreomsorg, sundhed, familie/skole og det rummelige
> arbejdsmarked**.**
>
> Den første af de fire indledende høringer afholdes 2. marts i
> København og de tre øvrige andre steder i landet i løbet af foråret
> 2000.
>
> Det er vort håb, at de centrale initiativer i de kommende måneder vil
> blive fulgt op af et meget stort antal lokale høringer og møder om
> velfærdens kerneområder ude på de enkelte arbejdspladser, i kommuner
> og institutioner, i faglige organisationer og interessegrupper, i de
> politiske partier og i den enkelte familie.
>
> Kun derved kan vi sikre engagementet og det fælles ansvar på alle
> niveauer i sam- fundet. Kun derved opnår vi dét sammenhold, der gør
> velfærdsmodellen robust og langtidsholdbar.

### \* \* \* \*

I.  #### Danmark i en ny og åben verden

###### Som selvstændig nation

> Det er danskerne, der bestemmer i hvilken retning vores samfund skal
> udvikle sig. Hvis vi træffer de rigtige beslutninger, kan vi bevare
> høj beskæftigelse og udvikle det danske velfærdssamfunds kvalitet
> under nye og ændrede ydre vilkår.
>
> Danmarks sikkerhed og velstand bygger på internationalt samarbejde og
> samhan- del.
>
> Vi skal med styrke og kraft deltage i det internationale samarbejde,
> samtidig med at vi værner om de fundamentale værdier i vort eget
> samfund. Det forudsætter en stærk økonomi med konkurrencedygtige
> virksomheder og veluddannede og moti- verede medarbejdere.
>
> Mange er - ligesom de fleste virksomheder, organisationer og
> interessegrupper - parate til et nyt årtusinde, hvor teknologien
> skaber nye muligheder og bringer os tættere sammen på tværs af
> landegrænser. Men der er også mange, der frygter, at udviklingen er en
> trussel mod deres tryghed, og at forandringerne vil føre til
> splittelse og større ulighed.

###### Som et helt samfund

> Regeringen vil gennem dialog med alle søge at bygge bro mellem dem,
> der har tro på fremtiden og dem, der er i tvivl og frygter for, hvad
> den vil bringe.
>
> Vi vil gå i spidsen med at formulere de reelle og overbevisende svar
> på, hvordan Danmark i en åben verden kan være et samfund, hvor der er
> brug for alle og tryg- hed for alle.
>
> Vi vil bekæmpe de kræfter, der skaber ny social ulighed, utryghed og
> følelse af magtesløshed.
>
> En grundbetingelse for velfærd for alle er, at markedskræfterne har
> modspil fra stærke, demokratiske samfundsinstitutioner i det enkelte
> land og et stærkt, forpligtende internationalt samarbejde, der aftaler
> fælles internationale regler.

###### Som kvalitetssamfund

> Samfundets institutioner og regler er til for at skærme og styrke det
> enkelte menneske - ikke for systemernes egen skyld.
>
> Regeringen vil gå i spidsen for at give plads overalt i det offentlige
> for ”skæve” ideer og tanker. Utraditionelle løsninger, der gør op med
> system - og vanetænk- ning. Beslutningstagere, ledere og medarbejdere
> i det offentlige skal lytte til borgerne, rette fejl og mangler og
> lære af de mange gode eksempler, der skaber bedre løsninger med
> kvalitet i hverdagen.
>
> De mange organisationer og frivillige foreninger, der har en stor del
> af æren for velfærdssamfundets opbygning, har også et stort ansvar for
> at frigøre menneskers idé - og virkelyst.

###### Som aktiv international partner

> Også internationalt skal Danmark til stadighed være i spidsen for at
> udbrede respekten for menneskerettigheder og bekæmpe diskrimination og
> fremmedhad. Være med forrest i arbejdet for en bæredygtig global
> udvikling med mere retfærdig fordeling af goderne og et stærkere værn
> om miljøet.
>
> De værdier, Danmark står for, kan også blive de værdier, det 21.
> århundredes Europa kan udvikles efter. Europas udvikling handler om
> andet og mere end mar- ked, økonomi og sikkerhedspolitik. Europas
> fremtid skal i høj grad bygge på en fælles forståelse af nogle
> grundlæggende værdier og på en stærk bæredygtighed. Her har Danmark
> stærke forudsætninger for at sætte præg og gøre en forskel.
>
> Vi skal være med i forreste række for at sikre udvidelsen af
> samarbejdet til de nye demokratier i Øst- og Centraleuropa.
>
> Indflydelse kræver deltagelse. Danmark skal derfor deltage aktivt i
> EU-samarbejdet. Det er i vores interesse, at det europæiske samarbejde
> holdes sammen af fælles regler og stærke rammer om markedsøkonomien.
> Vi skal bruge vores indflydelse til gavn for et miljøsamarbejde over
> grænserne. Vi skal skabe modvægt til multinatio- nale koncerner og
> kapitalgruppers magt. Vi skal kæmpe for de grundlæggende ret-
> tigheder. Vi skal fortsat udvikle og styrke det europæiske samarbejde
> for en højere samlet beskæftigelse i Europa. Vi skal bruge
> fællesskabet til at bekæmpe organise- ret kriminalitet, til at skabe
> fred og løse konflikter mellem stater i denne del af ver- den.
>
> Danmark har med stor succes deltaget i en fælles indsats for en
> økonomisk politik med lav inflation, sunde statsfinanser og en holdbar
> indsats mod ledigheden. Denne politik skal fastholdes.
>
> Og netop derfor er det i vort lands interesse at sige ja til Euroen.
> Det er vores forsikring mod at blive væltet omkuld af
> valutaspekulationer.
>
> Det er vores bedste værn for det velfærdssamfund, som vi sammen skal
> bygge videre på.

### \* \* \* \*

I.  #### De danske værdier: Sammenhold og samhørighed

> Vi ønsker et Danmark, hvor der værnes om de grundlæggende
> frihedsbegreber, og hvor alle har mulighed for en aktiv og tryg
> tilværelse uanset alder, køn, social bag- grund og etnisk oprindelse.
> Et samfund, hvor flere bruger deres ret til at deltage i demokratiet
> på alle planer.
>
> I det nye velfærdssamfund skal den enkelte have både ret til og
> mulighed for at tage ansvar og stille krav om kvalitet i hverdagen.
> Det kræver politisk vilje og gode samfundsmæssige rammer, der giver
> mennesker i alle aldersgrupper og i alle sociale lag overskud til
> omsorg, samvær og kreativitet, så det ikke er egoismen,
>
> der fremmes, men det er samarbejde og samhørighed, der styrkes.
>
> Regeringens værdigrundlag for det holdbare samfund kan sammenfattes i
> fire punkter:

-   Tryghed og social ansvarlighed

-   Udvikling og økonomisk styrke

-   Udfoldelse og medmenneskelighed

-   Miljømæssig bæredygtighed

> Det er helt afgørende for et holdbart dansk samfund i en ny
> international verden, at vi i et bredt fællesskab fortsætter arbejdet
> for fremskridt på alle 4 områder.
>
> Holdbarheden i de kommende års udvikling for Danmark opnås ved, at
> trygheden, den sociale ansvarlighed, miljøet og økonomien samlet og
> samtidig er i orden.
>
> De 4 pejlemærker for det politiske arbejde indeholder:

###### \*Tryghed og social ansvarlighed

> Tryghed og forandring skal hænge sammen.
>
> Kvaliteten i velfærdssamfundets kerneydelser skal udbygges og
> forstærkes: Med en ældreomsorg, der sikrer en særlig indsats for de
> svage ældre. Med sygehuse, der giver god og hurtig behandling. Med
> gode vilkår for familien og høj kvalitet af undervisningen i
> folkeskolen. Med et arbejdsmarked, der giver rum og plads til flere,
> hvor virksomhedernes sociale ansvar styrkes, både over for deres egne
> an- satte og over for de mennesker, der har mistet eller endnu ikke
> fået fodfæste på arbejdsmarkedet.

###### \*Udviklingen og økonomisk styrke

> Målet er fortsat en solid økonomi, stærk konkurrenceevne, høj
> opsparing og fortsat tilbagebetaling af gæld. Blandt midlerne er en
> helt ny erhvervspolitisk strategi, der skal placere danske
> virksomheder og arbejdspladser stærkt i den internationale
> vidensøkonomi. Et stærkt erhvervsliv og et holdbart samfund er
> hinandens forud- sætninger. Regeringen lægger op til et fornyet,
> dynamisk samarbejde mellem er- hvervslivet og den offentlige sektor.
> Regeringen vil om ganske kort tid fremlægge et omfattende udspil
> hertil.
>
> Midlerne er også en mere sammenhængende uddannelses- og
> forskningsindsats fulgt op af bedre samarbejde på de enkelte
> arbejdspladser – offentlige og private.

###### \*Udfoldelse og medmenneskelighed

> Gode muligheder for menneskelig udfoldelse giver større kvalitet i den
> enkeltes og familiernes liv. Mennesker skal kunne være med og øve
> indflydelse. Det handler også om gode kvalitetstilbud i fritiden: Om
> udfoldelse i sport og idræt. Om et aktivt kulturliv med gode
> oplevelser fra bøger, film, teater og TV.
>
> Hvad er den større velstand værd, hvis den ikke fører til større
> mulighed for at udfolde sig, skabe sig indhold i tilværelsen og få
> bedre kvalitet i hverdagen? I det
>
> 21\. århundrede skal vi prioritere at skabe betingelser for tryghed,
> samvær og sam- hørighed.
>
> Menneskeligt overskud og bedre muligheder for udfoldelse er ikke kun
> et mål, der skal sikres i Danmark. Et Danmark, der bliver stadig
> rigere må aldrig svigte sine for- pligtelser til at bekæmpe nød,
> fattigdom og krænkelse af menneskerettighederne andre steder i verden.

###### \*Bæredygtighed for miljøet

> Bæredygtig udvikling betyder, at økonomisk fremgang sker uden
> tilsvarende vækst i forurening, affald og energiforbrug. I
> overensstemmelse med de fremlagte strategier for energi, kemikalier,
> trafik og affald vil den konkrete indsats for at bryde båndet mellem
> økonomisk udvikling og ressourcemæssig belastning blive forstærket.
>
> Det er i de kommende år vigtigt at sikre sunde fødevarer, og der vil
> blive givet høj prioritet til sammenhængen mellem sundhed og miljø.
>
> Kampen for rig natur og rent vand, luft og jord er ikke mindst en
> international op- gave. Hovedudfordringerne er de truende
> klimaforandringer, tabet af biologisk mangfoldighed og den uhæmmede
> brug af farlige kemikalier.

###### Alle 4 principper

> Det er ambitiøst, det ved vi: Men Danmark har større muligheder end
> mange andre samfund for at gøre fremskridt på alle disse fire områder
> i de kommende års udvik- ling.
>
> Vi kan, når vi samarbejder bredt på alle niveauer.
>
> Vi ønsker at aflevere et holdbart samfund til næste generation.

### \* \* \* \*

#### III De næste to års arbejde – velfærd skal virke

> Orden i økonomien er forudsætningen for et velfærdssamfund, både her
> og nu og for kommende generationer. Sund økonomi er udtryk for
> solidaritet med næste generation.
>
> Med den skabte orden i økonomien har vi handlefrihed til fortsat at
> udvikle velfærds- samfundet.
>
> Regeringen vil især styrke indsatsen for kvaliteten på 4 kerneområder:

-   Ældreomsorg

-   Sundhed og sygehuse

-   Familie og skole

-   Det rummelige arbejdsmarked

> Disse mål kræver en klar prioritering. Vi vil højne kvaliteten. Det
> betyder, at der skal vælges fra og vælges til. Ellers risikerer vi, at
> de mennesker, der virkelig har behov, ikke får det, de har brug for.
> Det er ikke den vej, vi vil – hverken når vi tænker på vore ældre, på
> vore syge, på vore børn, ikke mindst de udsatte børn, og på sam-
> menhængskraften i vort land. Det kræver et stærkt samarbejde på tværs
> af alle grupper i samfundet. Det kræver, at vi bruger de gode
> erfaringer, lærer af hinanden, tænker nyt og er parate til at gribe
> opgaverne anderledes an.

##### Ældreomsorg

> Vores ældrepolitik skal bygge på værdighed – og den skal skabe
> tryghed. Kvaliteten skal i højsædet.
>
> Alle ældre i Danmark skal trygt kunne regne med, at de får den
> nødvendige hjælp og pleje, når de ikke længere kan klare sig selv.
>
> Den enkelte ældre – og de pårørende – skal inddrages og have medansvar
> for at opgaven løses på bedste måde.
>
> Længst muligt i eget hjem forudsætter, at det så også bliver bedst
> muligt i eget hjem. Den ældre, der ikke kan klare sig selv, skal
> derfor trygt kunne regne med den nødvendige hjælp, pleje, omsorg og
> støtte.
>
> Ældre, der på grund af dårligt helbred må flytte fra deres hidtidige
> hjem, skal være sikre på den samme omsorg og pleje i ældreboliger og
> på plejehjem. Også her er nøgleordene respekt og værdighed over for
> det enkelte menneske.
>
> Regeringen vil i samarbejde med kommunerne arbejde for, at der overalt
> er god standard og høj kvalitet i den hjælp, omsorg og pleje, der ydes
> vore ældre.
>
> Vi kan støtte os på en stor stab af medarbejdere, der har nøjagtigt
> samme mål. Vi skal sikre personale og ledere motivation, uddannelse og
> organisation, så har alle muligheder for at sætte den ældre i centrum.
>
> Regeringen vil sikre de økonomisk dårligst stillede pensionister en
> bedre, mere ens- artet behandling ud over hele landet: Personlige
> tillæg skal tildeles ensartet efter behov uanset hvor i landet,
> pensionisten bor.

##### Sundhed og sygehus

> Vore sygehuse har generelt høj kvalitet, og de allerfleste patienter
> behandles uden ventetid.
>
> Regeringen vil i tæt samarbejde med amterne udvide og forbedre
> behandlingsga- rantien for livstruende sygdomme.
>
> Også i de kommende år skal sygehusene tilføres ekstra ressourcer. Det
> skal også ske for at nedbringe ventetider på behandling af udbredte
> folkesygdomme.
>
> Men forbedring af sygehusvæsnet handler ikke kun om penge. For mange
> patienter oplever fremmedgørende, usmidig og tidsrøvende behandling.
> Der er brug for bedre styring og ændring af gamle systemer og vaner,
> så patienten alle steder kan kom- me i centrum og servicen være i top.
>
> Folkesundheden – og dermed levealderen - skal forbedres ved en
> stærkere fore- byggende indsats. Kort levetid og dårligt arbejdsmiljø
> er stadig knyttet direkte til hinanden for samfundets fysisk
> belastende job. I såvel den offentlige som den private sektor. Også
> her skal kvalitetsarbejdet forstærkes – Regeringen har igang- sat en
> handlingsplan herfor.

##### Familie og skole

> Familierne skal have de bedste betingelser for at give børnene en god
> start.
>
> Samfundets investering i forhold til børnefamilier og folkeskole skal
> være en sam- menhængende indsats for at give alle børn styrke,
> kundskab og kompetence til at klare sig i et samfund med store krav,
> stærke forandringer og vældige muligheder. Ikke mindst skal der gøres
> en særlig indsats for at bryde den negative sociale arv.
>
> Familieliv og arbejdsliv hænger sammen. Forældrene skal kunne regne
> med, at fællesskabet giver børnepasningstilbud i nødvendigt omfang og
> af god kvalitet.
>
> Folkeskolen skal styrke det enkelte barns muligheder. Skolen skal
> ruste alle børn til at finde vej i det 21. århundredes
> vidensrevolution. Det stiller store krav til pæda- gogik,
> undervisningen, de fysiske rammer, undervisningsmaterialerne og anven-
> delse af IT. Det er vores fælles ansvar at tilvejebringe de nødvendige
> rammer herfor. Det er i denne forbindelse afgørende, at der sker en
> fortsættelse af sam- arbejdet mellem kommunerne og lærerne om
> kvalitetsudviklingen i skolen.

##### Et rummeligt arbejdsmarked

> Der skal være plads til alle på vore arbejdspladser. Vi har brug for
> alle. Det handler om at ændre holdninger og forandre systemer.
> Arbejdsgivere og lønmodtagere skal medvirke til denne forandring.
>
> De sidste syv års reformer på arbejdsmarkeds- og uddannelsespolitikken
> har været vigtige forudsætninger for, at beskæftigelsen har været i
> stærk fremgang og at lang- tidsledigheden er nedbragt betydeligt.
>
> Det er afgørende, at endnu flere finder fodfæste på det almindelige
> arbejdsmarked.
>
> Vi har fortsat en stor arbejdsopgave foran os med at integrere
> flygtninge og indvan- drere i arbejdslivet. Regeringens
> integrationsudspil rummer en lang række konkrete forslag til, hvordan
> dette kan gøres.
>
> Vi skal udvikle et rummeligt arbejdsmarked, hvor mange flere mennesker
> med fysiske eller psykiske skavanker kan få mulighed for at bidrage,
> fordi der er job, som er tilpasset deres særlige forudsætninger og
> behov.
>
> Arbejdet er igangsat, og regeringen har skabt den fornødne tryghed om
> ansættelsen i fleksjob.
>
> Sagsbehandlingen til førtidspension skal være langt hurtigere og
> bedre, og manglende mulighed for at bestride et arbejde skal føre til
> førtidspension. Mennesker med en ikke ubetydelig arbejdsevne skal
> sikres ret til at kombinere pension og arbejde.
>
> Vi skal forme en seniorpolitik, hvor arbejdsmarkedet indrettes, så
> mange flere ældre motiveres til gradvis og senere tilbagetrækning.
>
> Regeringen vil fortsætte trepartsdrøftelser med arbejdsmarkedets
> parter om for- pligtende mål for indsatsen til et mere rummeligt
> arbejdsmarked. Målet er at få enhver arbejdsplads i Danmark engageret
> i og føle sig forpligtet til at gøre arbejds- pladserne mere
> rummelige.

### \* \* \* \*

> Uden helhed går det ikke.
>
> Uden samarbejde heller ikke. Det finder vi kun i **fælles** ansvar og
> deltagelse. Fremtiden kræver mere fællesskabsfølelse – ikke mindre.
>
> Regeringen vil bygge på sammenhold og samhørighed, så det
> velfungerende danske samfund klarer sig godt i det 21. århundrede.

