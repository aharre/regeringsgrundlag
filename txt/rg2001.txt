> ![](media/image1.png)
>
> Regeringsgrundlag 2001
>
> Vækst, velfærd – fornyelse

*Forord Nye mål*

*En udenrigspolitik med profil Europapolitik Sikkerhedspolitik
Udviklingspolitik*

*Et Rigsfællesskab i gensidig respekt Orden i økonomien*

*Investeringer i Danmarks fremtid Mere konkurrence og bedre service*

*Først skattestop - dernæst lavere skat på arbejde Bedre sundhed*

*Bedre omsorg for de ældre Frihed til børnefamilierne Det fælles ansvar*

*En ny udlændingepolitik*

> *Strammere regler for tildeling af dansk statsborgerskab*

*Valgret for udlandsdanskere Hårdere kamp mod kriminalitet Større
retssikkerhed*

*Et godt miljø*

*Et godt arbejdsmiljø Vækst i erhvervslivet Danmark som IT-nation Flere
i arbejde*

*Frihed på arbejdsmarkedet Uddannelser i top*

*Forenkling og afbureaukratisering*

*Mindre bureaukrati - færre råd, nævn, puljer og tilskud En afbalanceret
udvikling i Danmark*

*Planloven til eftersyn*

*Et mere varieret boligudbud Kunst og kultur*

*Bedre vilkår for idrætten Mediefrihed*

*Sikker trafik* Forord

Det danske samfund har brug for fornyelse.

Der er behov for at tænke nyt. Det forrige århundredes løsninger kan
ikke løse alle fremtidens udfordringer. Mennesket skal sættes frem for
systemer. Der skal være mod og evne til at forpligte sig til synlige og
målbare resultater.

Velfærden skal sikres, styrkes og udbygges. Der skal skabes ny vækst og
dynamik i samfundet til glæde for alle. Det skal kunne betale sig at
arbejde. Der skal være mere overskud til de svageste. Der skal være
plads til os alle.

Den nye VK-regering har tiltro til den enkelte dansker. Vi vil
respektere den enkeltes frie valg, og vi vil sikre, at den enkelte
dansker får større ret til at bestemme over sit eget liv – med ansvar
over for fællesskabet og de svageste i vort samfund.

Regeringen vil give den enkelte dansker ret til at vælge mellem
offentlige og private løsninger. Regeringen vil styrke sygehusene,
omsorgen for de ældre og hjælpen til de svageste.

Velfærdssamfundet er allerede i dag under voldsomt pres. Det kræver øget
vækst i samfundet. Og det kræver, at alle der kan arbejde, også kommer i
arbejde. Det er to helt afgørende udfordringer som en ny
borgerlig-liberal regering vil løse ved at sikre bedre vilkår for
erhvervslivet og en styrkelse af integrationen af indvandrere.

Danskerne betaler verdens højeste skatter. Regeringen indfører fra start
et skattestop. Et skattestop, der varsler nye tider. Målet er at
nedbringe skatten på arbejde. Regeringen vil arbejde på at finde pengene
til det. Først skattestop – dernæst lavere skat på arbejde.

Danmark er et åbent og velstående samfund. Det skal vi vedblive at være.
Men vi skal have modet til at turde udfordre traditionelle løsninger,
strukturer og organiseringer. Vi lever i et nyt århundrede og et nyt
årtusinde. Kun gennem udvikling, fornyelse og reformering kan vi styrke
og fastholde det danske samfund på dets nuværende høje niveau.

VK-regeringen vil have modet og være garanten for, at fortidens
løsninger ikke bliver morgendagens sovepude.

Derfor foretager regeringen også fra start en ny og gennemgribende
indretning af ministerierne. Det sikrer at fornyelsen ikke bliver
bremset af gamle systemer.

Og derfor fremlægger de to regeringspartier et omfattende grundlag for
den nye regering.

Den nye regering vil invitere og engagere alle i arbejdet med at skabe
vækst, velfærd og fornyelse til danske samfund.

Nye mål

Regeringen vil sætte nye mål for Danmarks udvikling i det 21.
århundrede. Der skal gennemføres reformer, som giver videre rammer og
mere frihed til udfoldelse af privat initiativ. Det er det enkelte
menneskes foretagsomhed, som er og skal være drivkraften i samfundets
udvikling. En bevarelse og udbygning af velfærdssamfundet kræver et
solidt økonomisk grundlag, som forudsætter de bedst mulige rammer for
privat virkelyst.

Den tiltagende internationalisering af økonomi, kultur og kommunikation
stiller os over for nye udfordringer i de kommende år. Regeringen vil
gennemføre økonomiske og sociale reformer, som ruster det danske samfund
til at møde disse udfordringer. Der er behov for reformer, som forbedrer
danske virksomheders konkurrenceevne, som udvikler mere fleksible
strukturer og fremmer tilpasningsevnen i erhvervslivet, den offentlige
sektor og på arbejdsmarkedet, som moderniserer og udbygger
infrastruktur, som stimulerer privat initiativ og selvstændighedskultur,
og som generelt belønner dem, der gør en ekstra indsats.

Regeringen vil gennemføre en IT-handlingsplan, som udvikler Danmark til
et netværkssamfund, hvor familier, virksomheder og institutioner har
adgang til Internettet. Det er afgørende, at alle har mulighed for og
bliver fortrolige med anvendelse af informationsteknologien. Et
væsentligt led i IT-handlingsplanen bliver derfor at udvide
uddannelsesindsatsen, således at alle får mulighed for at lære brugen af
den nye teknologi. Regeringen vil i den forbindelse fremlægge en
handlingsplan, ”IT for alle”.

Forandring og udvikling skal gå hånd i hånd med tryghed og social
sikkerhed. Regeringen vil sætte nye mål for udviklingen af fremtidens
velfærdssamfund. Velfærdssamfundet skal hvile på det princip, at
mennesker med stærke ressourcer hjælper de svage, der ikke er i stand
til at klare sig selv. Regeringen vil forstærke indsatsen for at hjælpe
de svageste i vort samfund gennem reformprogrammet, “Det fælles ansvar”.

Programmet indeholder dels en udvidelse af det offentliges indsats, dels
en udvidet inddragelse af private hjælpeorganisationer i det sociale
arbejde. Målet er, at de svageste får en bedre livskvalitet.

Det fælles ansvar for at løse en række velfærdsopgaver skal i fremtiden
kombineres med en personlig frihed til at vælge mellem forskellige
løsninger. Regeringen vil gennemføre et reformprogram, “Velfærd og
valgfrihed”, hvor borgerne får frihed til at vælge mellem forskellige
offentlige og private løsninger på en række serviceområder.

Regeringen vil føre en aktiv miljøpolitik, som sikrer, at fremtidige
generationer kan leve i et rent miljø. Danmark skal være blandt de
bedste til at nedbringe forurening. De ambitiøse miljømål skal nås på
den økonomisk mest effektive måde. Dansk miljøpolitik skal indgå i et
realistisk internationalt samarbejde om at nedbringe forureningen dér,
hvor vi får mest for indsatsen.

Med henblik på at forbedre effektiviteten i miljøindsatsen vil
regeringen etablere et uafhængigt ”Institut for Miljøvurdering”.
Instituttets opgave skal være at skabe overblik over den aktuelle og
langsigtede miljøsituation, at vurdere effektiviteten af forskellige
miljøinitiativer samt at formidle denne viden til offentligheden.

En udenrigspolitik med profil

Regeringen vil føre en aktiv og engageret dansk Europa-, sikkerheds- og
udviklingspolitik. Danmark skal være med til at præge den omverden, som
under alle omstændigheder vil præge os. Mange spørgsmål kan kun løses
gennem en fælles indsats og et endnu stærkere internationalt samarbejde.
Verden er blevet stadig mindre, og den stiller os bestandig over for nye
udfordringer. De tragiske begivenheder den 11. september 2001 er blot
det seneste og mest dramatiske udtryk for denne kendsgerning.

I Europa er vi fortsat i færd med at skabe det nye europæiske
samarbejde, som omvæltningerne i slutningen af 1980’erne og 1990’erne
muliggjorde. Målet er et helt og udelt Europa. Derfor står EU’s og
NATO’s udvidelse så centralt i disse år. Danmark skal gå i spidsen og
være med til at fremme denne proces. Det handler om sikkerhed og
stabilitet. Det handler også om økonomisk velstand og velfærd. Ikke kun
for landene i Central- og Østeuropa, men også for os selv.

Udvidelsen af EU og NATO finder sted i en verden, som på mange andre
måder er i fortsat forandring. Danmarks forhold til USA er i den
forbindelse af helt central betydning. Vi skal samtidig bidrage til, at
Rusland kan finde sin retmæssige plads i denne nye orden, herunder i
forholdet til NATO. Endelig skal Danmark fortsat gå i spidsen, når det
gælder bistand til udvikling i andre dele af verden, og når det gælder
fremme af menneskerettigheder og demokrati.

Europapolitik

I Europapolitikken står vi over for en række meget store udfordringer i
de kommende år.

Den største opgave er det danske formandskab for EU i andet halvår af
2002. Igennem et halvt år skal Danmark stå i spidsen for EU. Vi skal
drive samarbejdet fremad. Vi skal finde fælles løsninger på de
spørgsmål, som skal løses. Og vi skal repræsentere EU over for
omverdenen. Det er en opgave, som regeringen vil give allerhøjeste
prioritet.

Centralt i det danske formandskab vil stå udvidelsen af EU. Danmark vil
satse på at afslutte forhandlingerne med op til 10 nye medlemslande. Det
er ikke nogen nem opgave. Der vil være behov for stor kompromisvilje fra
såvel ansøgerlandene som EU-landene. Regeringen vil gøre sit yderste
for, at dette historiske projekt lykkes i København i december 2002.

Også på andre områder vil der være vigtige opgaver for det danske
formandskab. Vi skal fortsætte den fælles indsats mod terror. Vi skal
have taget hul på drøftelserne om reformer af EU’s landbrugspolitik. Vi
skal definere en ny fiskeripolitik. Vi skal videreudvikle det indre
marked, ikke mindst på det finansielle område. Vi skal afslutte arbejdet
med skattepakken. Vi skal styrke fødevaresikkerheden og
forbrugerpolitikken. Vi skal føje nye elementer til EU’s miljøpolitik.
Og vi skal fortsætte arbejdet med at reformere EU’s institutioner.

Udadtil vil centrale begivenheder være Verdenstopmødet om bæredygtig
udvikling i Sydafrika og mødet med de asiatiske lande i København, hvor
regeringen vil arbejde for et frugtbart samarbejde til gavn for begge
parter og dermed fremme den verdensalliance, som blev skabt efter den
11. september 2001. Vi vil samtidig bidrage til at videreudvikle båndene
til de forskellige andre lande og grupper af lande uden for EU. Den
transatlantiske forbindelse indtager en særlig position. Inden for den
fælles udenrigs- og sikkerhedspolitik vil vi arbejde for størst mulig
enhed i EU’s optræden i forhold til omverdenen, herunder Mellemøsten og
Balkan.

Regeringen ser frem til samarbejdet med Europa-Parlamentet, med
Kommissionen og med de andre medlemslande om disse opgaver. Regeringen
vil, som det er normal praksis, fremlægge sit program ved formandskabets
begyndelse.

Også debatten om Europas fremtid og den kommende regeringskonference i
2004 vil være en central opgave i de kommende år. Debatten afspejler en
dobbelt udfordring: at sikre EU de instrumenter, som er

nødvendige for at løse de fælles opgaver, og at sikre videreudvikling af
EU’s grundlag og institutioner i en retning, som svarer bedre til
borgernes ønsker.

Regeringen ønsker et stærkere, men slankere EU. EU skal blive bedre og
mere effektiv til at løse de opgaver, som virkelig er
grænseoverskridende. Det gælder fx inden for den fælles udenrigs- og
sikkerhedspolitik, flygtningepolitik og bekæmpelse af international
kriminalitet, internationale økonomiske spørgsmål, det indre marked og
miljø. Men EU skal også blive bedre til at overlade de spørgsmål til
medlemslandene, som bedst løses dér. EU skal kun detailregulere, hvor
det er absolut nødvendigt. Derfor er der brug for større klarhed om
kompetencedelingen i EU. Udarbejdelsen af et kompetencekatalog kan være
ét af flere midler til at sikre dette mål.

Regeringen ønsker også på anden måde at skabe større klarhed om EU’s
grundlag. EU skal hvile på de værdier og grundlæggende rettigheder, som
EU-landene har til fælles. EU’s traktatgrundlag bør forenkles og
organiseres bedre, så det bliver nemmere at gennemskue og forstå.
Samtidig skal der være størst mulig åbenhed om EU’s arbejde – ikke
mindst på det lovgivende område.

Regeringen ønsker endelig at styrke demokratiet i EU. Europa-Parlamentet
indtager her en central rolle. Vi bør også undersøge mulighederne for en
bedre inddragelse af de nationale parlamenter, fx i relation til
overholdelse af nærhedsprincippet. Regeringen ser samtidig gerne en
større anvendelse af flertalsafgørelser i Rådet. Kommissionen skal
bevare initiativretten. Fællesskabsmetoden skal fastholdes.

Regeringen er meget opmærksom på, at udviklingen på de områder, der er
omfattet af forbeholdene, udvikler sig hastigt i disse år. Regeringen
vil følge udviklingen på disse områder nøje. Regeringen finder, at
forbeholdene er i strid med Danmarks interesser. Regeringen anser det
samtidig for helt afgørende, at dansk EU-politik på disse områder hviler
på det nødvendige folkelige fundament. Ophævelse af forbeholdene kan kun
ske ved ny folkeafstemning.

Sikkerhedspolitik

Danmarks sikkerhedspolitik er forankret i vort medlemskab af NATO og EU.
Regeringen vil aktivt tage del i arbejdet i begge organisationer og vil
prioritere en udbygning af samarbejdet mellem dem. Regeringen lægger
vægt på, at FN og især Sikkerhedsrådet spiller en central rolle i
løsningen af de konflikter, verden står overfor. Det er derfor vigtigt,
at reformprocessen i FN og FNs rolle i kampen mod terrorisme både
fastholdes og styrkes.

NATO er det centrale forum for solidarisk og forpligtende
sikkerhedspolitisk samarbejde mellem hele Europa og USA – og dermed for
fred og sikkerhed i vor del af verden. Regeringen vil arbejde for, at
NATO viderefører den sikkerhedspolitiske integration i Europa. Dette
skal dels ske med en ambitiøs udvidelsesbeslutning på NATO-topmødet i
Prag i november 2002, der bl.a. indbyder de tre baltiske lande til
optagelse i NATO, dels gennem opbygning af et reelt sikkerhedspolitisk
partnerskab mellem NATO og Rusland. Regeringen vil således prioritere en
fortsat udbygning af et gensidigt forpligtende samarbejde med landene
omkring Østersøen både på det bilaterale plan og inden for de europæiske
og transatlantiske samarbejdsstrukturer.

De transatlantiske bånd baseret på værdifællesskab og fælles interesser
mellem Europa og USA skal plejes og udbygges. En styrkelse af
samarbejdet mellem NATO og EU vil efter regeringens opfattelse medvirke
til at sikre fortsat amerikansk sikkerhedspolitisk engagement i Europa.
Der kan som led heri blive tale om en øget og naturlig arbejdsdeling
mellem NATO og EU inden for krisestyring. Nationale særinteresser i EU
eller NATO må ikke sætte en stopper for denne proces. En sådan udvikling
vil gøre det svært for Danmark at yde sit fulde bidrag til europæisk
krisestyring.

Regeringen vil lægge vægt på væsentlige danske bidrag til international
krisestyring og fredsbevarende operationer så som NATO’s indsats på
Balkan og operationer inden for rammerne af FN eller OSCE. Danmark må
være sit ansvar bevidst og sikre en høj dansk profil på disse områder.

I kampen mod international terrorisme vil Danmark vise fuld solidaritet
og villighed til at yde sit bidrag, herunder på det militære område. Tæt
forbundet hermed er en styrket indsats mod spredning af
masseødelæggelsesvåben.

Regeringen støtter forhandlingerne mellem USA og Rusland om en ny aftalt
ramme for international fred og strategisk stabilitet, som vil indebære
en væsentlig nedrustning med hensyn til antallet af atomvåben.

Regeringen ser de amerikanske planer om et missilforsvar og en evt.
anvendelse af radaren i Thule i denne sammenhæng. I dette spørgsmål vil
regeringen løbende inddrage de grønlandske hjemmestyremyndigheder.

Udviklingspolitik

Over de næste 25 år øges verdens befolkning med 2 milliarder mennesker,
og denne vækst vil langt overvejende ske i udviklingslandene. At løfte
en sådan udfordring samtidig med at det inden 2015 skal lykkes at
halvere den andel af verdens befolkning, som lever i yderste fattigdom –
således som de internationale udviklingsmål blev fastlagt på FN’s
Millenium-topmødet sidste år – vil kræve en meget stor indsats fra alle
verdens lande.

Udviklingslandene vil hver især skulle udvikle strategier, der satser på
at bekæmpe fattigdom gennem bæredygtig økonomisk vækst samtidig med, at
de frigør det store potentiale, der er i deres befolkninger.
Udfordringen vil være at skabe et vækstorienteret økonomisk klima, der
kan tiltrække udenlandske investeringer og ny teknologi – og samtidig
øge investeringerne i mennesker, i uddannelse og sundhed og i
befolkningens aktive politiske deltagelse.

Regeringen lægger afgørende vægt på, at den nye handelsrunde i WTO, som
blev besluttet på ministermødet i Doha, bliver en egentlig
udviklingsrunde, hvor udviklingslandene blive aktive aktører, og hvor
resultatet kommer til at afspejle udviklingslandenes interesser og
nødvendigheden af, at også de fattigste lande, ikke mindst i Afrika,
integreres i den globale økonomi. Danmark vil sammen med sine
EU-partnere aktivt bidrage hertil.

Udviklingsbistanden spiller i de fattigste udviklingslande en vigtig
rolle til sikring af kritiske investeringer i uddannelse og sundhed, til
opbygning af infrastruktur og som støtte til udviklingen af en privat
sektor.

Regeringen vil fastholde den mangeårige målsætning for dansk
udviklingsbistand - at fremme bæredygtig udvikling gennem
fattigdomsorienteret økonomisk vækst. Danmark vil sammen med andre
bilaterale og multilaterale donorer aktivt arbejde for, at danske
programsamarbejdslande udvikler en effektiv og langsigtet national
strategi til bekæmpelse af fattigdom.

Den vilje til at tage ansvaret for sin egen udvikling, som sådanne
strategier er udtryk for, må også gøre sig gældende i forhold til
respekt for menneskerettighederne og demokrati. Regeringen erkender, at
der ikke kan stilles absolutte krav til de fattige lande, som Danmark
samarbejder med, og at det på grund af manglende ressourcer og kapacitet
ofte vil tage lang tid at opnå afgørende forbedringer på disse områder.
Men Danmark må, sammen med sine EU-partnere, stille krav om god
regeringsførelse, vilje til at øge respekten for menneskerettigheder og
demokrati i udviklingssamarbejdet. Regeringen vil etablere en særlig
Menneskerettighedsenhed i Udenrigsministeriet med henblik på bl.a. at
styrke arbejdet hermed.

Danmark har gennem mange år naturligt hørt til blandt de lande i verden,
der – sammen med Norge, Sverige og Holland – yder forholdsmæssigt mest i
udviklingsbistand. Det vil Danmark fortsat gøre. Men der er behov for at
gennemgå dansk udviklingsbistand, ikke mindst i lyset af de globale
ændringer der er sket efter den 11. september, således at vi til
stadighed sikrer den mest effektive indsats også på dette område.

Regeringen vil derfor – i forbindelse med udarbejdelsen af sit forslag
til Finanslov for 2002 – foretage en gennemgang af både den danske
udviklingsbistand og miljøbistanden til udviklingslandene. Regeringen
vil samtidig reducere bevillingerne til udviklingsbistand og
miljøbistand til udviklingslandene med samlet 1,5 mia. kr. i forhold til
den tidligere regerings forslag. Den nærmere udmøntning af denne
reduktion vil fremgå af det forslag til Finanslov, som senere vil blive
fremlagt.

Danmark vil internationalt stadig ligge i det absolutte førerfelt på
udviklingsbistandens område – langt over FN’s internationale
bistandsmålsætning på 0,7 % af BNI. Danmark vil samtidig aktivt forsøge
at få de mange lande – også EU-lande – som yder en udviklingsbistand på
mindre end 0,7 % til at øge deres bistand. Regeringen vil ikke mindst
arbejde herfor i forbindelse med FN-konferencen om
Udviklingsfinansiering i marts 2002 og Verdenstopmødet om Bæredygtig
Udvikling i Johannesburg i september 2002.

Et Rigsfællesskab i gensidig respekt

Regeringen ønsker at bevare Rigsfællesskabet som et fællesskab mellem
tre ligeværdige partnere, Færøerne, Grønland og Danmark. Regeringen
ønsker at modernisere hjemmestyret i Grønland og på Færøerne i
konstruktivt samarbejde med Grønland og Færøerne.

De igangværende forhandlinger med Færøernes Landsstyre om Fæøernes
fremtidige placering i eller uden for Rigsfællesskabet fortsættes. Det
er regeringens udgangspunkt, at Færøernes fremtid besluttes af det
færøske folk selv. Såfremt der fra færøsk side fremsættes ønske om
selvstændighed uden for Rigsfællesskabet, er regeringen indstillet på
gennem forhandling at nå en for begge parter rimelig løsning. Det er
regeringens forudsætning, at det danske bloktilskud til Færøerne
aftrappes i takt med overdragelsen af opgaver til de færøske
myndigheder.

Orden i økonomien

Regeringen vil føre en håndfast økonomisk politik, som sigter på at
skabe flest mulige arbejdspladser i den private sektor, at nedbringe
statens gæld og at sænke skatterne. Der er brug for en langsigtet og
stabil økonomisk politik, som giver virksomhederne og borgerne ro og
sikkerhed til at disponere.

Der vil være fire hjørnestene i regeringens økonomiske politik:

1.  Den faste valutakurspolitik vil blive videreført. Kronens binding
    til euro’en inden for det snævre udsvingsbånd vil blive fastholdt og
    den økonomiske politik tilrettelagt med henblik herpå.

2.  vil blive indrettet med henblik på at sikre en nedbringelse af den
    offentlige gæld og renteudgifterne frem til 2010.

3.  Der skal være et robust overskud på betalingsbalancen, så
    udlandsgælden kan være afviklet hurtigst muligt.

4.  Inflationen og renten skal holdes på et lavt niveau.

Regeringen vil føre en stram offentlig udgiftspolitik. Styringen af
statens finanser vil ske gennem lønsumsrammer samt udgiftsrammer for
drift og anlæg. Størrelsen af udgiftsrammerne fastsættes på årets
finanslov. Det forudsættes, at udgifterne holder sig inden for de
fastsatte rammer, således at merudgifter på ét område modsvares af
mindreudgifter på et andet område. I forbindelse med fremlæggelsen af
årets finanslovforslag vil regeringen præsentere måltal for de næste tre
års udgiftsrammer.

I årlige økonomiaftaler med amter og kommuner vil regeringen sigte på,
at også den kommunale sektor kan holde udgifterne i ro. Regeringen vil
overholde det princip, at den kommunale sektor bliver kompenseret
økonomisk, såfremt regeringen eller Folketinget påfører amter og
kommuner tvungne merudgifter eller bortfald af skatteindtægter.

Regeringen indleder inden jul politiske forhandlinger med Folketingets
partier om en ny finanslov for 2002. Finansloven for 2002 skal på helt
centrale punkter afspejle regeringsgrundlaget. Regeringsgrundlaget vil
være fuldt gennemført over overslagsårene.

Det nye finanslovsforslag for 2002 vil blive fremsat i januar og
vedtages i løbet af februar.

Snarest efter Folketingets åbning fremsættes forslag til en midlertidig
bevillingslov, der viderefører statsbudgettets nødvendige dele, indtil
en ny finanslov for 2002 er vedtaget.

Finanslovsforslaget vil have den finanspolitiske stramningsgrad, som er
nødvendig for at fastholde målene for Danmarks økonomi, som beskrevet i
”En holdbar fremtid - Danmark 2010”.’

Investeringer i Danmarks fremtid

Offentlige investeringer skal bidrage til at skabe bedre rammer for en
udvidelse af den private produktion og dermed bedre muligheder for at
finansiere fremtidens velfærdssamfund. Regeringen vil fremlægge en
investeringsplan for perioden frem til 2010.

Regeringen vil lægge særlig vægt på investeringer, der

> ![](media/image2.png)bringer Danmark i front som et moderne IT- og
> vidensamfund sikrer en mere effektiv offentlig sektor
>
> skaber en bedre infrastruktur i form af offentlige anlæg, bygninger og
> veje tilvejebringer højere kvalitet i den offentlige service

Der vil blive igangsat investeringer i nye vej- og jernbaneanlæg i
overensstemmelse med den politiske aftale af 24. januar 2001 mellem
Socialdemokratiet, Det radikale Venstre, Det Konservative Folkeparti,
CD, Kristeligt Folkeparti og Venstre. Det er regeringens hensigt at
skaffe finansielt grundlag for yderligere investeringer i veje og
kollektiv transport, bl.a. med henblik på en mere hensigtsmæssig
afvikling af trafikken i hovedstadsområdet.

Regeringen vil i samarbejde med den tyske regering forberede en
beslutning om etablering af en fast forbindelse over Femern Bælt.

Mere konkurrence og bedre service

Med henblik på at sikre forbrugerne bedre service til lavere priser vil
regeringen gennemføre en modernisering og liberalisering af
infrastrukturen og en række forsyningsvirksomheder.

Regeringen vil liberalisere det danske el- og gasmarked for at øge
effektiviteten i energiproduktionen, reducere forbrugerpriserne og
erhvervslivets omkostninger og sikre, at energien produceres dér, hvor
det er mindst miljøbelastende. Der vil blive fremlagt forslag, som
reducerer konkurrenceforvridningen mellem energiproducenter.

Regeringen vil forberede privatisering af DONG. Liberaliseringen af
jernbaneområdet fortsættes.

Postudbringningen liberaliseres. Regeringen vil forberede privatisering
af PostDanmark.

Regeringen vil hvert år vurdere og gennemgå statslige aktieposter med
henblik på muligt salg. Et salgsprovenu skal ubeskåret anvendes til at
nedbringe statens gæld.

Først skattestop - dernæst lavere skat på arbejde

Det skal være slut med stigningen i skatter og afgifter. Den tidligere
regerings forslag til milliardstore skattestigninger i finanslovforslag
2002 vil blive fjernet. Regeringen indfører et skattestop, der som
udgangspunkt indebærer, at regeringen ikke vil hæve nogen skat eller
afgift. Skattestoppet er imidlertid ikke til hinder for at foretage
nødvendige skatteomlægninger. Hvis der er tvingende grunde til at
indføre eller forhøje en skat eller afgift, vil dette ske således, at
merprovenuet ubeskåret anvendes til at sænke en anden skat eller afgift.
Samme princip vil blive anvendt, hvis det af miljømæssige grunde er
ønskeligt at indføre eller forhøje en miljøafgift. Såfremt Danmark
bliver nødt til at sænke en skat eller afgift som følge af
EU-beslutninger eller internationale aftaler, kan mindreprovenuet
kompenseres gennem forhøjelser af andre skatter eller afgifter. Det
forudsættes, at en sådan omlægning er provenuneutral.

Den sidste del af Pinsepakken er lovfæstet i 2002. Det betyder en række
ændringer i skatter og afgifter. Allerede besluttede skatte- og
afgiftsændringer falder uden for skattestoppet. Tilsvarende gælder for
de aftaler for 2002, som den tidligere regering har indgået med
kommunerne.

Der indføres stop for stigningen i ejendomsværdiskatten. Loftet udgøres
af det beløb, som boligejeren betaler i ejendomsværdiskat for året 2002.
Uanset den efterfølgende udvikling i den offentlige ejendomsvurdering
kan ejendomsværdiskatten for den enkelte boligejer ikke overstige
loftet. Der fastsættes særlige overgangsregler for ejendomme, der ikke
er vurderet pr. 1. januar 2002.

Regeringen lægger vægt på, at rammerne for den kommunale økonomi aftales
med de kommunale parter. Samtidig er det afgørende, at skattestoppet
også omfatter kommuner og amter. Regeringen vil derfor sikre, at
eventuelle ændringer i beskatningen i kommuner og amter ikke slår
igennem på niveauet for den samlede beskatning. Samtidig sikres, at de
enkelte kommuner har mulighed for at foretage nødvendige tilpasninger i
forhold til deres samlede økonomi. Regeringen vil i den forbindelse tage
særligt hensyn til de vanskeligt stillede kommuner.

Det er regeringens mål at sænke beskatningen i det danske samfund. Det
skal kunne betale sig at arbejde og yde en ekstra indsats. Det
begrænsede udbud af arbejdskraft er en af de væsentligste hindringer for
fortsat vækst og fremgang i dansk økonomi. En fremgang i arbejdsudbuddet
vil være forudsætningen for et fortsat højt velfærdsniveau. Skat på
arbejde har afgørende indflydelse på arbejdsudbuddet. Regeringen vil
derfor tilrettelægge en økonomisk politik, der skal skabe det fornødne
råderum til at lette skatten på arbejde.

Forudsætningen for skattelettelser er imidlertid, at der sker en stadig
nedbringelse af den offentlige gæld. Regeringen sigter på, at den
offentlige gæld er halveret senest i 2010. Regeringen vil gennemføre
målrettede lettelser i skatter og afgifter, forudsat at de øvrige
offentlige udgifter er holdt i ro, således at den forudsatte takt i
gældsnedbringelsen fastholdes.

Forudsat at det fornødne råderum er tilvejebragt, vil regeringen
fremlægge forslag til reduktion af skatten på arbejdsindkomst med
ikrafttræden 1. januar 2004.

Den 1. januar 2004 ophæves den såkaldte 24 timers regel, hvorefter
rejsende til Danmark kan passere grænsen frit uden mængdemæssige
begrænsninger på de medbragte varer. Med henblik på at forebygge vækst i
grænsehandelen vil regeringen fremsætte forslag om sænkninger af en
række afgifter på spiritus, tobak og andre typiske grænsehandelsvarer.
Således at satserne reduceres over et antal år startende i 2003.

Bedre sundhed

Et stærkt offentligt sygehusvæsen med gratis behandling for alle skal
være den absolutte grundsten i al sygdomsbehandling. Sygehusene tilføres
ekstra ressourcer, som øremærkes til investeringer i udstyr samt
betaling for overarbejde m.v. med henblik på at nedbringe ventelisterne.
Patienterne får en lovfæstet ret til frit valg af hospital, som indføres
gradvis. Borgerne skal have en reel og konkret garanti for behandling
for alle sygdomme inden for en fastsat periode. Kan behandlingsgarantien
ikke opfyldes af det offentlige sundhedsvæsen, får patienten mulighed
for frit valg af behandling på privat sygehus eller i udlandet. Der
nedsættes et hurtigt arbejdende udvalg, som inden for de første 100 dage
skal fremsætte forslag til nødvendige ændringer af strukturer,
overenskomster, uddannelser m.v. med henblik på at få en bedre
udnyttelse af ressourcerne og en varig afkortning af ventelisterne i
sundhedssektoren.

Regeringen afsætter 1,5 mia. kr. til målrettet at øge
behandlingskapaciteten i det danske sundhedsvæsen gennem merarbejde.
Midlerne afsættes på en central pulje, hvor det enkelte amts
trækningsret udmåles på grundlag af en demografisk nøgle. Pengene kommer
til udbetaling i takt med, at der dokumenteres en reel
aktivitetsudvidelse ud over det niveau, der allerede er opnået og
yderligere forudsat i de indgåede aftaler med Amtsrådsforeningen. Det
sikres, at de afdelinger/praktiserende speciallæger, der yder en ekstra
aktivitet for at nedbringe ventetiderne, tilgodeses økonomisk ved
udmøntning af pengene.

Den 1. juli 2002 får patienterne frit valg (pengene følger patienten),
hvis det offentlige sygehusvæsen ikke har kunne tilbyde undersøgelse og
behandling inden for 2 måneder. Dette princip kan kun fraviges i helt
særlige undtagelsessituationer, og hvor en lægefaglig vurdering
tilsiger, at patienten ikke lider overlast ved at vente længere.

Patienterne skal selv kunne bestemme, hvor de ønsker at modtage
behandling. Forudsætningen er, at de er blevet visiteret til behandling.
Det vil være muligt at modtage behandling på offentlige sygehuse,
private sygehuse eller sygehuse i udlandet om nødvendigt.

Sygdomsbehandling er og bliver gratis. Borgeren skal ikke betale for
behandling uanset om behandlingen finder sted på et offentligt sygehus
eller på et privat behandlingssted, som har indgået aftale med det
offentlige.

Når patienter behandles, f.eks. på private sygehuse eller
speciallægepraksis er det vigtigt at behandlingen lever op til de krav,
som vi i almindelighed stiller. Det er derfor en forudsætning for
frit-valg-ordningen, at de private behandlingssteder indgår en aftale
med amterne – f.eks. via. Sygesikringen. Aftalen skal fastlægge
kvalitetskrav, herunder sikring af den enkeltes retssikkerhed ved
fejlbehandlinger, ligesom det er sikret, at behandlingen er gratis for
patienten. Når patienten vælger eller tilbydes behandling på private
behandlingssteder, som har indgået en aftale med sygesikringen, er
patienterne således sikre på at være stillet helt på samme måde, som
hvis behandlingen fandt sted på et offentligt sygehus.

Regeringen vil søge at øge optaget af medicinstuderende.

Med henblik på en afhjælpning af den akutte lægemangel, vil regeringen
lempe kravene for udstedelse af autorisationer til udenlandske læger.

Regeringen vil udvide adgangen til sygdomsbehandling i udlandet, når
videre behandling ikke kan ydes på et dansk sygehus.

Der vil endvidere blive fremsat forslag om afskaffelse af beskatning af
arbejdsgiverbetalte behandlinger af medarbejdere samt indførelse af
frihed for kommunerne til at yde hel eller delvis betaling for
sygdomsbehandling.

Regeringen vil nedsætte et rådgivende udvalg, som skal udarbejde forslag
til løbende, konkrete reformer af sygehussektoren med henblik på en
hurtig nedbringelse af ventelisterne, bl.a. gennem øget produktivitet
ved resultatbevillinger .

Grundlæggende kan sundhed fremmes og sygdomme forebygges ved at skabe
rammerne for, at befolkningen kan få ordentlige levevilkår i form af
sunde fødevarer, et godt arbejdsmiljø og gode boliger.

Nogle sygdomme opstår på grund af de bedre levevilkår. De
sundhedsmæssige omkostninger ved overvægt, rygning og manglende motion
viser sig. Der er f.eks. flere med hjerte-kar-sygdomme,
overfølsomhedssygdomme, gammelmandssukkersyge og knogleskørhed.
Sygdommene har det fællestræk, at en meget stor del af den danske
befolkning kan blive berørt heraf. Regeringen vil derfor iværksætte
særlige strategiplaner vedrørende disse sygdomme.

For at få afprøvet alternative behandlingstilbud skal der forskes, så
der kan skabes dokumentation for

effekten. Der afsættes en særskilt bevilling hertil. Bedre omsorg for de
ældre

Regeringen ønsker en bedre omsorg for og pleje af de ældre, som har
behov for hjælp.

Det handler om at give de ældre og deres familier et bedre redskab i
hænderne til at sikre ordentlig kvalitet i ældreplejen. Kommunernes
monopol på ældreplejen skal væk og erstattes af et frit valg. Retten til
frit at vælge er et af de vigtigste bidrag til at ændre på den
tankegang, der ligger bag meget af den ældreservice, der leveres i dag.
De ældre skal have ret til selv at bestemme, hvor de vil bo, hvem der
skal hjælpe dem, og hvordan hjælpen skal gives.

Alle ældre, der er visiteret til en plejehjemsplads, eller plads i en
plejebolig, skal have ret til frit at vælge plejehjem eller plejebolig.
Retten til det frie valg skal også gælde, selv om det plejehjem eller
den plejebolig, den ældre ønsker at bo i, ligger i en anden kommune.
Ældres valg af plejebolig skal ikke længere afhænge af familiemæssige
eller religiøse forhold.

Retten til frit at vælge ældrebolig og plejebolig overalt i landet
indebærer naturligvis også en ret til at få sin ægtefælle med. Fremover
visiteres ægtepar og samlevende som par ikke som enkeltpersoner.

Alle ældre, der har fået tildelt hjemmehjælp – både praktisk bistand og
personlig pleje – skal have ret til selv at vælge, om hjemmehjælpen skal
komme fra kommunen, være en privat person eller et privat firma. Det er
en forudsætning for frit-valg-ordningen, at de private firmaer indgår en
aftale med kommunerne.

Aftalen skal fastlægge kvalitetskrav, herunder sikring af den enkeltes
retssikkerhed ved aflysninger af hjemmehjælpen. Det frie valg skal også
gælde udbringning af mad til ældre.

Hjemmehjælpen skal være mere fleksibel. Det skal være muligt for de
ældre i langt større omfang end i dag selv at sammensætte indholdet af
den hjemmehjælp, der leveres. Når den ældre får tildelt et givet antal
timer, er det op til hjemmehjælpen og den ældre at aftale, hvordan
timerne skal udmøntes.

De ældre skal sikres kompensation, hvis den lovede hjemmehjælp
udebliver. Og det skal have konsekvenser for kommunerne i de tilfælde,
hvor hjemmehjælpen udebliver. Kommunen skal forpligtes til at give
erstatningstimer inden for en rimelig tid. Det skal være op til de
ældre, om erstatningstimerne skal leveres af kommunen eller af andre.

I forbindelse med indførelse af frit valg af hjemmehjælp og fri og
fleksibel hjemmehjælp, afsættes 0,5 milliard til et generelt løft af
ældreplejen.

Kommunerne skal have mulighed for at bestemme, om hjemmesygeplejen skal
leveres af kommunen selv eller af en anden leverandør. Dermed vil
kommunerne kunne tegne overenskomst med selvejende institutioner, hvor
hjemmesygeplejen indgår.

Frihed til børnefamilierne

Regeringen ønsker en ny og bedre familiepolitik. En familiepolitik, som
er indrettet ud fra familiernes behov. Og en familiepolitik, som skaber
bedre muligheder for, at familierne kan kombinere arbejds- og
familielivet. Derfor skal der indføres 1 års fleksibel barselsorlov til
fulde dagpenge, og der skal være bedre muligheder for at arbejde på
deltid.

Ved at indføre 1 års fleksibel barselsorlov kan forældrene med få
begrænsninger bruge og ”spare op” af barselsorloven, så det passer bedst
muligt ind i deres familie- og arbejdsplaner. Man skal kunne få
barselsdagpenge i hele året.

Hovedprincippet i forslaget er, at forældrene til ethvert nyfødt barn
får tildelt 52 ugers barselsorlov. Og så er det ellers op til forældrene
at dele orloven mellem sig og vælge tidspunktet for, hvornår den skal
afholdes, inden barnet er fyldt 9 år.

Pr. 1. januar 2002 vil alle forældre til nyfødte have ret til et års
fleksibel barselsorlov. Dette medfører, at retten til børnepasningsorlov
bortfalder pr. 1. januar 2002 for alle forældre til nyfødte og erstattes
af et års fleksibel barselsorlov.

Pr. 1. januar 2002 skal forældre til børn født før 1. januar 2002 have
mulighed for at benytte børnepasningsorloven i henhold til de gældende
regler, således at forældre til børn født før 1. januar 2002 opretholder
deres ret til børnepasningsorlov på op til 9 år.

Der skal være bedre muligheder for at arbejde på deltid.

I en lang række overenskomster er der i dag forbud mod at arbejde på
deltid. Regeringen vil sikre, at overenskomstmæssige indskrænkninger i
retten til at gå på deltidsarbejde afskaffes.

Desuden vil der blive fremsat forslag, som giver hver enkelt kommune
frihed til at yde tilskud til familier, som vælger selv at passe deres
børn.

Det fælles ansvar

Både af menneskelige og økonomiske årsager er det vigtigt, at ingen
lades i stikken. Mennesker, der har evnen og viljen, skal ikke parkeres
på offentlig forsørgelse, men hjælpes hurtigt og effektivt ind på
arbejdsmarkedet. Regeringen vil foreslå en modernisering af
aktiveringssystemet, således at alle kontanthjælpsmodtagere, der alene
har ledighed som problem, kommer i arbejde eller uddannelse.

Regeringen vil gennemføre reformen af førtidspensionen, som blev aftalt
mellem en række partier den 8. december 2000. Ønsket er at skabe flest
mulige skåne- og fleksjobs i den private sektor, således at der ikke
tilkendes førtidspension til personer, som kan arbejde.

Regeringen vil forstærke det fælles ansvar for de svageste i vort
samfund. Der vil blive afsat flere ressourcer til hjemløse, sindslidende
og handicappede samt til at forebygge narko- og alkoholmisbrug.

Løsningen af sociale problemer handler ikke kun om offentlige
bevillinger og systemer. Derfor ønsker regeringen at inddrage de
frivillige, velgørende foreninger stærkere i løsningen af en række
sociale opgaver.

Regeringen vil etablere ”Det sociale Råd”. Rådet får til opgave at følge
den sociale indsats for de svageste i samfundet, at komme med forslag
til en forbedret indsats over for de svageste, at komme med forslag til,
hvordan det civile samfund kan inddrages stærkere i det sociale arbejde
samt at udarbejde en årlig rapport om situationen for de svageste
grupper. Rådet skal have deltagelse af private organisationer og
institutioner, som udfører socialt arbejde.

Der udarbejdes et handlingsprogram for en samlet indsats for de svageste
grupper i det danske samfund. En ny udlændingepolitik

Regeringen anser det for helt nødvendigt at begrænse den nuværende
tilstrømning af udlændinge, som kommer til Danmark. Det skal sikre den
nødvendige ro og frigøre de nødvendige ressourcer til en langt bedre
integration af de indvandrere, som er i Danmark. De skal lære dansk, og
de skal i arbejde, så de hjælpes ud af det offentlige
forsørgelsessystem.

Regeringen ønsker en konsekvent og retfærdig udlændingepolitik. Der er
på den ene side behov for en stramning af udlændingepolitikken for at
imødegå asylfup, menneskesmugling, kriminalitet og misbrug af offentlige
ydelser. Men der er også brug for, at vi i højere grad imødekommer de
udlændinge, der vil arbejde og yde et positivt bidrag til det danske
samfund. Langt de fleste indvandrere har et stærkt ønske om at blive
integreret i det danske samfund.

Med henblik på en stramning af udlændingeloven vil regeringen bl.a.
fremlægge følgende forslag:

-   Flygtningebegrebet bringes i overensstemmelse med de internationale
    konventioner, så Danmark følger forpligtelserne efter
    konventionerne, men ikke giver opholdstilladelse til tusinder af
    andre, der ikke opfylder konventionernes krav.

-   Flygtninges ansøgning om at rejse hjem på ferie udløser en fornyet
    gennemgang af de pågældendes asylgrundlag, idet det antages, at de
    pågældende kan rejse hjem uden at blive udsat for forfølgelse.

-   Der skal først gives permanent opholdstilladelse til udlændinge
    efter 7 års lovligt ophold i Danmark.

-   Stramning af betingelserne for familiesammenføring, således at
    familiesammenføring sker i det land, hvor den samlede tilknytning er
    størst.

-   Udsendelse af asylsøgere, som skjuler deres identitet, forsvinder
    under asylsagens behandling eller på anden måde forsinker sagernes
    behandling.

-   Bedre samkøring af fingeraftryksregistre.

-   Kursen mod kriminelle udlændinge skal skærpes ved hurtigere
    sagsbehandling og omgående udsendelse samt ved udvidet adgang til
    frihedsberøvelse, ransagning og visitation.

-   For kriminelle, der har fået opholdstilladelse, skal der være videre
    adgang til udvisning efter dom for

kriminalitet.

-   Udviklingslande, der ikke vil modtage udviste/afviste egne
    statsborgere, fratages eventuelle danske bistandsmidler.

-   Der bliver gennemført en række administrative opstramninger med
    henblik på at afkorte sagsbehandlingstiderne.

For at forbedre integrationen af udlændinge vil regeringen fremlægge
forslag som stopper den automatiske adgang til kontanthjælp. Der skal i
stedet indføres et optjeningsprincip for kontanthjælp. Det skal fremover
være en betingelse for at opnå ret til kontanthjælp, at ansøgeren har
boet i Danmark i mindst syv år.

Ansøgere, som ikke har boet i Danmark i mindst syv år, kan i særlige
tilfælde tildeles støtte fra bopælskommunen efter et konkret skøn.
Optjeningsprincippet gælder for både danske og udenlandske statsborgere.

Udlændinges deltagelse på arbejdsmarkedet er et vigtigt bidrag til en
bedre integration af udlændinge i det danske samfund. Regeringen vil
fremlægge et handlingsprogram for bedre integration af indvandrere,
”Indvandrere i arbejde”.

Indsatsen for at forbedre udlændinges danskkundskaber forstærkes. Den
obligatoriske modersmålsundervisning afskaffes. Der skal ske reduktion i
introduktionsydelsen eller kontanthjælpen, hvis udlændinge uden rimelig
grund udebliver fra sprogundervisning. Regler, der hindrer kommunerne i
at oprette lokale sprogcentre, skal fjernes.

Regeringen vil lægge op til større åbenhed, når det gælder anerkendelse
af udlændinges uddannelsesmæssige kvalifikationer. Og barrierer, der
forhindrer indvandrere og udlændinge i at deltage på det danske
arbejdsmarked, skal fjernes.

Samtidig vil regeringen lette kvalificerede udlændinges adgang til at få
arbejde i Danmark. Regeringen vil foreslå, at udlændinge, som kan
fremvise en arbejdskontrakt med en dansk virksomhed eller institution
samt dokumentere at råde over en passende bolig, skal kunne få arbejds-
og opholdstilladelse.

Regeringen vil udarbejde et samlet udspil til en stramning af
udlændingeloven samt en forbedret integrationsindsats.

Dette udspil vil regeringen drøfte med repræsentanter for kommunerne.

På baggrund af disse drøftelser vil regeringen senest 1. marts 2002
fremlægge konkrete forslag i Folketinget og indbyde alle Folketingets
partier til forhandling herom.

Strammere regler for tildeling af dansk statsborgerskab

Regeringen ønsker at skærpe reglerne for tildeling af dansk
statsborgerskab.

Det er regeringens opfattelse, at man skal gøre sig fortjent til at
blive dansk statsborger. Der skal lægges mere vægt på ansøgernes
sprogkundskaber. Det bør være et krav, at man kan tale og læse dansk,
således at man kan begå sig i det danske samfund. Det er et helt
elementært krav, hvis man som indvandrer ønsker at være selvhjulpen.

Regeringen vil stramme kriterierne for opnåelse af statsborgerskab for
straffede personer, således at det bliver sværere at opnå
statsborgerskab. Personer, der har begået særligt grov kriminalitet,
skal ikke kunne få dansk statsborgerskab.

Valgret for udlandsdanskere

Der er i dag en stor grad af vilkårlighed i, om personer, der i en
periode ansættes lokalt i udlandet, kan opnå stemmeret. F.eks. har
personer, der ansættes på en lokal kontrakt i udlandet i en periode,
ikke stemmeret. Er man derimod udstationeret eller ansat direkte af den
lokale afdeling kan man altid opnå stemmeret.

Regeringen finder, at det er udtryk for en uberettiget
forskelsbehandling. Det er i dag blevet stadig mere normalt, at
virksomheder ansætter deres medarbejdere på lokale kontrakter, og det er
blevet stadig mere normalt i en årrække at tage arbejde i udlandet for
at dygtiggøre sig. Det er vigtigt, at det danske samfund tilgodeser en
sådan udvikling.

Regeringen ønsker at ændre lovgivningen, så det ikke er
ansættelsesforholdene, men i stedet den reelle tilknytning til Danmark,
der er afgørende for, om personer opnår stemmeret. Alle personer, der
for en

periode på 12 år arbejder i udlandet, men som har tænkt sig at vende
tilbage til Danmark, skal have mulighed for at opretholde stemmeretten i
den periode, vedkommende måtte opholde sig i udlandet. På den måde
undgås unødigt bureaukratiske komplikationer i forbindelse med
ansøgningen om opretholdelse af stemmeret.

Hårdere kamp mod kriminalitet

Regeringen ønsker at forstærke indsatsen mod vold og
ungdomskriminalitet. Det er nødvendigt med en forstærket forebyggende
indsats gennem et samarbejde mellem hjem, skoler, lokale foreninger og
politi. Regeringen vil fremlægge en handlingsplan, ”Stop Volden”, som
vil indeholde en bred vifte af initiativer til forebyggelse af alle
former for ungdomskriminalitet, herunder brug af særlige sanktioner til
unge under 15 år.

Forbrydelser mod personer er langt alvorligere end forbrydelser mod
penge. Overgreb mod et andet menneske – hvad enten det er vold eller
voldtægt – er en forbrydelse mod det helt fundamentale i vores samfund:
Respekten for det enkelte menneske. Alle former for vold er derfor helt
uacceptabelt.

Derfor skal volds- og voldtægtsforbrydere straffes hårdt, og også
hårdere end det sker i dag. Domstolene skal have et signal om at udnytte
strafferammerne bedre. I dag straffer man forbrydelser mod penge hårdere
end forbrydelser mod mennesker. Den skævhed skal der rettes op på, ved
at straffene for vold og voldtægt bliver hårdere. Det skal ske ved at
forhøje en række strafferammer, så Folketinget sender et klart signal
til domstolene om, at det nuværende strafniveau er for slapt:

> Strafferammen for voldtægt forhøjes fra 6 til 8 år – for grov voldtægt
> fra 10 til 12 år. Strafferammen for uagtsomt manddrab forhøjes fra 4
> til 8 år.
>
> ![](media/image2.png)![](media/image3.png)Strafferammen for simpel
> vold forhøjes fra 18 måneder til 3 år. Strafferammen for vold af
> farlig karakter forhøjes fra 4 til 6 år. Strafferammen for meget grov
> vold forhøjes fra 8 til 10 år.
>
> Strafferammen for menneskesmugling forhøje fra 4 til 8 år.

Regeringen ønsker, at afsoning i landets fængsler skal være effektiv.
Regeringen vil derfor forstærke indsatsen mod narko i fængslerne og
skærpe reglerne for udgang, herunder ønsker regeringen at gøre det
strafbart at flygte fra afsoning.

Regeringen vil fremsætte forslag om bedre vidnebeskyttelse ved grov
organiseret kriminalitet.

Krigsforbrydere og andre på ”tålt ophold” skal undersøges af politiet.
Disse skal sættes i den aflukkede del af Sandholmlejren – eller et andet
egnet sted – indtil det er afgjort, om de skal retsforfølges eller ej.

Regeringen vil nedsætte et udvalg, som skal udarbejde et forslag til en
straffelovsreform. Reformen skal sigte på en generel modernisering af
strafferammerne, således at straffene for forskellige forbrydelser i
højere grad kommer i overensstemmelse med en nutidig retsopfattelse. Det
er regeringens opfattelse, at straffene for forbrydelser mod mennesker –
som f.eks. vold og voldtægt – skal være mindst lige så hårde som
straffene for forbrydelser mod materielle værdier. Udvalget skal
færdigøre sit arbejde senest den 1. juli 2002.

Større retssikkerhed

Regeringen ønsker at forbedre borgernes retssikkerhed. Den stigende
regulering har medført, at de offentlige myndigheder forlanger flere og
flere oplysninger. I alt for mange tilfælde har myndighederne fået
adgang til private boliger og ejendomme uden retskendelse. Det udgør en
voksende risiko for den enkelte borgers retssikkerhed og de
grundlovssikrede frihedsrettigheder.

Regeringen ønsker at begrænse tvangsindgreb over for borgerne og indføre
adfærdsregler for forvaltningsmyndighederne. Reglerne skal svare til de
adfærdsregler, som retsplejeloven fastsætter for domstole, politi og
anklagemyndighed.

Derfor vil der blive nedsat en retssikkerhedskommission, som skal komme
med forslag til lovændringer til fremme af borgernes retssikkerhed.
Kommissionen skal færdiggøre sit arbejde senest den 1. januar 2003. For
at styrke den offentlige interesse og debat om borgernes retssikkerhed
vil regeringen aflevere en årlig retssikkerhedsredegørelse til
Folketinget.

Flere skatteydere opgiver at føre skattesager, fordi det ofte vil være
en langvarig, økonomisk og psykisk belastning for den enkelte. Og der er
en stor risiko for, at omkostningerne ved at få ret vil overstige den
tilbagebetalte skat.

Som led i en styrkelse af skatteborgernes retssikkerhed vil regeringen
derfor fremlægge forslag om fuld dækning af udgifter til sagkyndig
bistand i skattesager, som borgerne har vundet.

Et godt miljø

Regeringen vil føre en aktiv miljøpolitik, som sikrer, at fremtidige
generationer kan leve i et rent miljø. Danmark skal fortsat leve op til
de forpligtelser, som er indeholdt i de internationale miljøaftaler. Det
er regeringens mål, at Danmark skal være blandt de industrialiserede
lande, der er bedst til at nedbringe forurening.

De ambitiøse miljømål skal nås på den økonomisk mest effektive måde.
Regeringen vil udvikle en miljøpolitik, som kombinerer et klart ansvar
for vore omgivelser med et realistisk internationalt samarbejde om at
nedbringe forureningen dér, hvor man får mest for indsatsen.

Regeringen vil etablere et ”Institut for Miljøvurdering”. Det er
instituttets opgave gennem forskning på højt, internationalt niveau at
skabe overblik over den aktuelle og den langsigtede miljøsituation såvel
i Danmark som globalt, at vurdere effektiviteten af miljøinitiativer
samt at formidle denne viden og indsigt til offentligheden og politiske
beslutningstagere.

Med henblik på at få mest mulig miljø for pengene vil regeringen
udarbejde en rapport om ”grøn markedsøkonomi”, som skal analysere
mulighederne for praktisk brug af markedsorienterede redskaber til at
fremme et bedre miljø.

For at sikre rent grundvand skal udledningen af kvælstof og fosfor
fortsat nedbringes, brugen af bekæmpelsesmidler skal minimeres, og
farlige affaldsdepoter skal ryddes op.

Regeringen vil indbyde Folketingets partier til forhandling om en
Vandmiljøplan III til afløsning af den eksisterende Vandmiljøplan II,
som udløber med udgangen af 2002.

Arbejdet med kommunernes renovering af utætte kloakker skal
intensiveres, således at forureningen herfra ikke ødelægger naturen.

Der vil blive iværksat en forstærket overvågning af olieudslip i de
danske farvande.

Regeringen vil styrke den internationale miljøindsats. Mulighederne for
såkaldt ”joint implementation” skal benyttes, således at CO2
–reduktioner i udlandet for danske penge tælles med i Danmarks
CO2-regnskab og opfyldelsen af vore internationale CO2-forpligtelser.
Regeringen vil arbejde for, at miljøafgifter aftales på internationalt
plan. Som første skridt bør der indføres fælles minimumssatser for
miljøafgifter i EU.

Der skal sikres sunde fødevarer af høj kvalitet, bl.a. ved en langsigtet
strategi for forbedring af dyrevelfærden, klarere retningslinjer for
levnedsmiddelkontrollens arbejde samt en klarere og mere letforståelig
mærkning af varer.

Et godt arbejdsmiljø

Regeringen vil sikre et godt arbejdsmiljø ved at inddrage og nyttiggøre
al tilgængelig viden, der kan modvirke nedslidning, fysiske og psykiske
belastninger, således at mange flere vil kunne opleve et godt og langt
arbejdsliv.

Regeringen vil indkalde arbejdsmarkedets parter til en drøftelse af
indsatsen med henblik på en forbedring af arbejdsmiljøet. Herunder
ønsker regeringen, at der i samarbejde med arbejdsmarkedets parter
findes en mere hensigtsmæssig måde at fremme et godt arbejdsmiljø end
den nuværende afgifts- og certificeringsordning. Regeringen lægger vægt
på en effektivisering og prioritering af arbejdsmiljøindsatsen, således
at der tages fat på de alvorligste problemer først.

Regeringen vil fremlægge forslag til arbejdsskadereform bl.a. med
henblik på afkortning af de lange sagsbehandlingstider.

Det nuværende arbejdsmiljøsystem er præget af stramme regler, central
styring og bureaukrati. Arbejdsmiljøet skal forbedres gennem dialog og
samarbejde mellem medarbejdere, virksomheder, arbejdsmarkedets parter og
regeringen. Nøgleordene skal være gensidig tillid og respekt og
retssikkerhed for medarbejdere og ledelse.

Virksomheder med op til og med 9 ansatte skal fremover kun have en
sikkerhedsorganisation og gennemføre skriftlige arbejdspladsvurderinger,
hvis arbejdspladserne frembyder en særlig risiko.

På en del områder inden for den offentlige sektor er arbejdsmiljøet for
dårligt. Det gælder specielt for social- og sundhedssektoren.
Arbejdsmiljøet i den offentlige sektor skal være bedre.

Regeringen vil støtte forskning i arbejdsmiljø. Vækst i erhvervslivet

Finansieringen af fremtidens velfærdssamfund forudsætter, at den private
produktion bliver stadig større. Regeringen vil derfor føre en
erhvervspolitik, der forbedrer virksomhedernes konkurrenceevne gennem
målrettede reduktioner af skatter og administrative byrder mv. Der er
behov for at bedre rammevilkårene over en bred kam fra vilkår for
iværksættere til tidssvarende afskrivningsregler og lempelser af skatten
på generationsskifte. Forslagene finansieres bl.a. ved besparelser på
tilskud til erhvervslivet.

Der skal føres en dynamisk iværksætterpolitik, så det bliver mere
attraktivt at starte og drive selvstændig virksomhed. Der vil blive
fremlagt forslag om fremme af mulighederne for opsparing til etablering
af selvstændig virksomhed. Regeringen vil desuden fremlægge en
handlingsplan, ”Flere iværksættere”, som over en bred front vil
indeholde initiativer, der kan stimulere lysten til og forbedre
muligheden for at starte selvstændig virksomhed.

Tilskud til landbruget skal gradvis afvikles. Den kommende reform af
EU’s landbrugspolitik vil bl.a. indebære en reduktion af tilskud til
landbruget. Til gengæld er det nødvendigt at nedsætte dansk landbrugs
indenlandske omkostninger. Derfor vil regeringen foreslå, at loftet over
den primærkommunale grundskyld på produktionsjord på 12 promille i 2001
og 2002 videreføres i 2003. I takt med, at der gennemføres reduktioner
af tilskud til landbruget, afvikles beskatningen af landbrugets
produktionsjord.

Regeringen ønsker at fremme det brede ejerskab til dansk erhvervsliv.
Det vil bl.a. ske ved at stimulere udviklingen af nye former for
aflønning af medarbejderne. På den baggrund vil regeringen forenkle og
lette beskatningen af medarbejderaktier og aktieoptioner med henblik på
at motivere medarbejderne og styrke fornyende virksomheder.

For at reducere de administrative byrder for erhvervslivet indføres der
obligatorisk høring i Erhvervsministeriets testpaneler af alle
lovforslag fra arbejdsministeren, socialministeren, by- og
boligministeren, erhvervsministeren, miljøministeren,
fødevareministeren, skatteministeren og trafikministeren.

Regeringen vil reducere og forenkle indberetningskrav til offentlige
myndigheder. Der skal ske ændring af en række kompetencer, f.eks.
flyttes tilladelse til udstykning, ny bebyggelse mv. i landzone fra
amterne til kommunerne. Regeringen vil også gøre reglerne om udnyttelse
af bygninger i det åbne land gøres mere fleksible.

Danmark som IT-nation

Globaliseringen og internationaliseringen betyder, at højteknologi
bliver en stadig stærkere konkurrencefaktor. Det samfund, der er bedst
til at bruge ny teknologi, vil klare sig bedst i den internationale
konkurrence. En effektiv udnyttelse af IT giver grundlag for større
effektivitet, nye produkter og bedre tilbud til borgerne. IT vil i de
kommende år være en afgørende faktor for vækst i økonomien og dermed for
grundlaget for velfærden i Danmark.

Den danske IT-branche har fået en stærk placering internationalt. En
stor og stigende del af vores eksport stammer fra IT og relaterede
erhverv. Ved at styrke den generelle brug af IT i Danmark styrker vi
også erhvervslivets muligheder for et sundt hjemmemarked og for at
rekruttere arbejdskraft med den nødvendige IT kompetence.

Udviklingen af Danmark til et netværkssamfund skal først og fremmest ske
på privat initiativ og på markedsvilkår. Regeringen vil stimulere
udviklingen ved at fjerne en række eksisterende hindringer for
udbredelsen og udnyttelsen af den nye informationsteknologi og fremme
samarbejdet mellem offentlige myndigheder og private initiativer på
området.

For at Danmark kan blive IT-nation, skal IT-teknologi i bred forstand
udbredes til hele befolkningen. Flest mulige borgere skal have mulighed
for at få en computer. Det kan ske ved at indføre en moderniseret
hjemme-PC-ordning. Samtidig hermed fjernes hindringer for, at flest
mulige borgere kan få en tidssvarende og hurtig internetforbindelse.

Den elektroniske infrastruktur skal på plads, så alle danskere får
adgang til bredbåndsforbindelser. Meget tyder i dag på, at det kan
overlades til markedet at sikre udbygningen af et landsdækkende net.
Regeringen vil fremme udbredelsen ved at sikre en IT-offensiv offentlig
sektor. Kommunikationen mellem borger og det offentlige skal forbedres
ved at give alle borgere en digital signatur.

Regeringen vil sikre mindst mulig regulering af kommunikation på
Internettet. Der skal ikke gælde mere restriktive regler for
kommunikation på Internettet end gennem andre medier. Og borgernes ret
til fri kommunikation skal beskyttes.

IT skal have en særlig plads i uddannelsessystemet. I første omgang skal
alle elever på 7. klassetrin i folkeskolen have rådighed over en PC. Der
skal udvikles et IT-bevis til folkeskoleelever samt mere internetbaseret
undervisningsmateriale til brug i blandt andet dansk- og
matematikundervisningen.

I en vidensøkonomi er tilvejebringelsen af ny viden selvsagt afgørende.
Derfor skal forskningen i dansk erhvervsliv styrkes. Regeringen vil
fremsætte forslag , der gør det mere attraktivt for virksomheder i
Danmark at investere i yderligere forskning og udvikling.

Den private forskning kan ikke stå alene. Der må være en grundstamme af
offentlig frontforskning. Regeringen vil sikre, at den forskning, der
sker i offentligt regi, fungerer i tæt samspil med erhvervslivet. Det
kan ske ved blandt andet at øge antallet af erhvervsforskere og åbne
universiteternes ledelse yderligere for folk udefra – herunder
erhvervslivet. Universiteterne bør være selvejende og rammestyrede ved
udviklingskontrakter. I disse bør der indbygges incitamenter til et øget
samspil med erhvervslivet.

Regeringen ønsker en bedre sammenhæng mellem undervisning, forskning og
innovation. Der skal i den forbindelse gennemføres en gennemgribende
undersøgelse af sektorforskningens rolle med henblik på at overflytte
midler fra sektorforskningen til den fri forskning. Det er i den
forbindelse særlig vigtigt, at Danmark er i stand til at tiltrække unge
danske såvel som udenlandske topforskere.

Samtidig vil regeringen sikre, at der ikke er unødige barrierer for
danskere der i en periode ønsker at bidrage til den internationale
vidensdeling ved at tage ophold i udlandet, hvad enten formålet er at
arbejde eller at uddanne sig mv.

Flere i arbejde

Flere skal i arbejde og færre være på offentlig forsørgelse.
Arbejdsstyrken skal øges. Det er en betingelse for at sikre fremtidens
velfærd. Indretningen af arbejdsmarkedet kan bidrage aktivt til at nå
dette mål.

Det skal kunne betale sig at arbejde. Mange flere skal ud af passiv
forsørgelse og ind på arbejdsmarkedet. De unge skal hurtigere gennem
uddannelsessystemet. De, der er på arbejdsmarkedet, skal motiveres til
at arbejde mere og til at arbejde igennem et langt livsforløb.

Regeringen vil lægge forslag frem, der sigter på at få mere effekt i den
aktive arbejdsmarkedspolitik. Aktiveringen af de ledige skal forbedres.
Regeringen vil rydde op i mængden af hovedløse aktiveringstilbud. De
ledige skal aktiveres i tilbud, som ruster dem til at få fodfæste på
arbejdsmarkedet. Flere skal i privat jobtræning, og al aktivering skal
målrettes konkrete, ordinære job på arbejdsmarkedet.

Regeringen vil foreslå frihed til arbejdsformidling med det formål at
skabe flere og konkurrerende jobformidlinger. Reformen vil sigte på at
skabe et økonomisk incitament hos alle involverede parter til at skaffe
så mange ledige i arbejde som muligt. Regeringen vil bl.a. lægge forslag
frem om resultataflønning af aktørerne på aktiveringsområdet. Opgaver
med formidling og vejledning m.v. skal udbydes på resultatkontrakter
efter beskæftigelsessucces. Der skal indføres resultatløn i kommuner og
hos AF, og vurdering og kontrol af de lediges rådighed flyttes fra
a-kasserne til en offentlig myndighed.

Regeringen ønsker, at flere unge skal i arbejde eller have en
uddannelse. Der skal følges op på succesen fra ”unge-ordningen”, der
gælder for unge under 25 år. Den ordning ønsker regeringen udvidet med
de 25 til 29-årige.

De unge ledige skal kunne vælge mellem et offentligt eller privat
jobtilbud til overenskomstmæssig løn eller en uddannelse, hvor ydelsen
svarer til, hvad andre under uddannelse modtager. Tilbuddet skal gives
efter 6 måneders ledighed. For forsøgere supplerer kommunen op med
kontanthjælp.

Med henblik på yderligere initiativer for at øge arbejdsstyrken vil
regeringen fremlægge en handlingsplan, ”Flere i arbejde”.

Frihed på arbejdsmarkedet

Regeringen iværksætter snarest et udvalgsarbejde med det formål at
sikre, at krav om medlemskab af bestemte foreninger ikke forhindrer
nogen i at udøve deres erhverv – hverken lønmodtagere eller
virksomheder.

For at fremme fleksibilitet og bevægelighed på arbejdsmarkedet skal det
være muligt at oprette tværfaglige A-kasser. De kan forbedre muligheden
for at give ledige medlemmer tilbud, der rækker uden for deres hidtidige
fagområde. Regeringen vil derfor ophæve forbuddet mod etablering af
tværfaglige A-kasser. For at fremme en sådan udvikling vil regeringen
desuden fremsætte forslag om etablering af en statslig, tværgående
A-kasse. A-kassen etableres som en selvejende institution, og udgifterne
til drift dækkes af administrationsbidrag fra de forsikrede. Den
tværgående A-kasse skal have pligt til at forsikre enhver, som opfylder
de sædvanlige krav for medlemskab af en A-kasse.

Regeringen vil begrænse Arbejdstilsynets beføjelser ved arbejde i
private hjem.

Regeringen vil fremsætte forslag om undtagelse fra reglerne om hviletid
og fridøgn ved hjemmearbejde. Medarbejdere skal kunne lave
hjemmearbejde, når de ønsker det. Når staten sætter begrænsninger for
dette, forringes mulighederne for, at børnefamilierne bedre kan forene
familie- og arbejdslivet.

Regeringen ønsker en lovfæstet ret til, at arbejdsgivere og ansatte frit
kan aftale deltidsansættelse, hvilket vil forbedre den enkeltes frihed.

Det særlige pensionsbidrag (SP) omlægges, så den enkelte konto
tilskrives midler efter samme principper, som gjaldt for den
midlertidige pension. Endvidere vil der blive fremsat forslag, som giver
større frihed for den enkelte til at placere og forvalte
pensionsopsparing.

Uddannelser i top

Efter- og videreuddannelse er i dag en naturlig del af manges hverdag.
Uddannelse er en af vort samfunds allervigtigste konkurrenceparametre.
Regeringen vil derfor sikre en høj kvalitet i uddannelsessystemet.

En vigtig faktor i bestræbelserne på at sikre høj kvalitet er et åbent
og gennemsigtigt uddannelsessystem. Alle skal kunne få at vide, hvad de
enkelte uddannelser indeholder, og hvilke resultater de opnår. Åbenhed
skal bruges til at udbrede de gode resultater fra de bedste
uddannelsessteder.

Det er nødvendigt at styrke kvaliteten og det faglige niveau i
uddannelserne. Regeringen vil indkalde partierne bag folkeskoleforliget
til forhandling om en styrkelse af det faglige niveau i folkeskolen.

I folkeskolen er et højt indlæringsniveau afgørende for succes på
fremtidens arbejdsmarked. Fremtidens folkeskole skal være faglig,
fleksibel og fremadrettet. For at forbedre niveauet ønsker regeringen,
at eleverne skal have en time mere i dansk og matematik på 1. – 3.
klassetrin. Endvidere ønsker regeringen, at undervisningen i historie
styrkes, og at undervisningen i fremmedsprog starter på et tidligere
klassetrin samt at stramme og præcisere de faglige krav, der skal være
opfyldt i alle fag på hvert klassetrin, bl.a. gennem udarbejdelse af
mere bindende læseplaner.

Der skal være plads til de dygtigste elever i vores uddannelsessystem.
Der skal være mulighed for differentieret undervisning målrettet mod den
enkelte elev.

Regeringen ønsker at styrke naturvidenskab og matematik i
uddannelsessystemet. Allerede i dag er det et problem for mange
videntunge danske virksomheder at få tilstrækkelig kvalificeret
arbejdskraft.

En succesfuld integration af indvandrere forudsætter, at de behersker
det danske sprog. Regeringen ønsker at sikre, at flest mulige børn
tilegner sig basale færdigheder i dansk før skolestart.

Regeringen vil fremlægge en samlet handlingsplan, ”Bedre uddannelser”
for at styrke det faglige niveau i ungdomsuddannelserne, de videregående
uddannelser og voksen- og efteruddannelserne.

Forenkling og afbureaukratisering

Der skal gøres op med SystemDanmark, hvor reglerne har taget overhånd.
Det er nødvendigt med en målrettet indsats for at forenkle
administrationen i den offentlige sektor. Den offentlige sektor skal
gøres enklere, mere åben og mere lydhør over for borgere og
virksomheder.

Tilsvarende er der behov for at forenkle og begrænse reguleringen af den
private sektor.

Under Finansministeriet etableres en regelforenklingsenhed, som får til
opgave at rydde ud i gamle love og regler og sikre, at nye love og
regler ikke medfører flere byrder end højest nødvendigt for virksomheder
og borgere. Eksisterende regler og administrative forskrifter skal
forenkles, og nye regler skal underkastes en

kritisk konsekvensvurdering.

Bekendtgørelser, cirkulærer og andre administrative forskrifter, der
udstedes i henhold til ministerbemyndigelser skal forsynes med
automatisk ophørsdato.

Regeringen vil fremlægge et program for forenkling og modernisering af
den offentlige sektor. Programmet vil omfatte:

> En offentlig sektor baseret på borgerens frie valg En åben, enkel og
> lydhør offentlig sektor
>
> En moderne offentlig sektor med optimal ressourceudnyttelse.

Mindre bureaukrati - færre råd, nævn, puljer og tilskud

Regeringen ønsker, at der skal sker en klar politisk prioritering af de
offentlige midler. Bureaukratiet og administrationen skal begrænses til
fordel for flere penge til bedre velfærd. Ved at sammenlægge eller
nedlægge institutioner og ved at mindske eller fjerne tilskud og puljer
kan der frigøres betydelige ressourcer til bedre velfærd.

Antallet af råd, nævn og puljer er vokset med næsten to en halv gang
siden 1980. Også, når der er tale om de statslige tilskud er der sket en
betydelig vækst.

Flere råd, nævn og puljer er i dag enten overflødige eller de har
overlappende formål og funktion. Hertil kommer, at flere af disse
institutioner med fordel kan lægges ind under relevante ministerier
eller styrelser.

Regeringen vil derfor iværksætte en gennemgribende gennemgang af
samtlige råd, nævn, puljer og tilskud med det formål, at overflødige
institutioner og puljer nedlægges og institutioner sammenlægges i de
tilfælde, hvor det er hensigtsmæssigt.

En afbalanceret udvikling i Danmark

Den danske befolkning skal sikres gode og ligelige levevilkår, uanset
hvor i landet man bor. Regeringen ønsker, at alle områder af landet
bliver attraktive områder for udvikling og bosætning, således at der kan
oppebæres en geografisk spredning af befolkningen og den økonomiske
aktivitet. Regeringen vil tilstræbe, at den regionale udvikling på lang
sigt fører til mindre ulighed i service, beskæftigelse og økonomiske
vilkår i regionerne.

Den regionale udvikling overvåges med henblik på at styrke de regionale
hensyn ved statslige tiltag af regionalpolitisk betydning. Regeringen
vil konsekvensvurdere alle relevante initiativer, således at påvirkning
af udviklingen i en region i større grad vurderes i en sammenhæng.

Regeringen vil samtidig vurdere nødvendigheden af at iværksætte
afbødende initiativer i forbindelse med tiltag, som har betydelige
negative regionalpolitiske konsekvenser.

Regeringen vil årligt fremlægge regionalpolitiske redegørelser, som skal
gøre status over den regionale udvikling i Danmark.

Planloven til eftersyn

Danmark er et smukt land med mange dejlige naturområder og et godt
miljø, og sådan skal det forblive.

Regeringen ønsker imidlertid, at borgerne i højere grad får indflydelse
på udviklingen af deres lokalområde. Der skal skabes mere rum til både
mennesker og miljø. Der er behov for, at miljøpolitikken genvinder sin
folkelige opbakning.

Regeringen lægger op til en revision af Planloven, så loven
fremtidssikres. Regeringen vil i den forbindelse fremlægge en række
forslag, heriblandt forslag om at decentralisere planmyndigheden.

Regeringen vil give bedre mulighed at udnytte overflødige
landbrugsejendomme. Virksomheder placeret i det åbne land skal have
mulighed for til- og ombygninger. Mange eksisterende virksomheder kan i
dag ikke foretage udvidelser, fordi de er placeret i det åbne land.

Et mere varieret boligudbud

Regeringen ønsker at sikre balancen på boligmarkedet. Familierne skal
have et reelt valg mellem ejer- og lejeboliger. Det er derfor afgørende,
at både ejere og lejere har en rimelig sikkerhed for deres fremtidige

boligudgifter.

I visse områder af Danmark er der mangel på gode og fleksible
udlejningsboliger. Regeringen vil videreføre byggeriet af støttede
almennyttige udlejningsboliger. Desuden vil regeringen sikre, at der
igen kommer gang i byggeriet af private udlejningsboliger, bl.a. ved at
give pensionskasser og pensionsfonde bedre mulighed for at bygge og
udleje boliger, herunder ungdomsboliger i de større uddannelsesbyer og
boliger til ældre.

Som led i regeringens langsigtede investeringsprogram vil der blive
afsat ekstra midler til byggeri af ungdomsboliger i de større
uddannelsesbyer samt flere boliger til ældre. Desuden vil regeringen
lette beskatningen ved udlejning af værelser.

Regeringen vil foreslå en reform, som giver beboere i almennyttige
boliger adgang til at overtage deres bolig på ejer- eller andelsbasis.
Blandede boligformer giver ofte en varieret og bredt sammensat
beboersammensætning. Samtidig er byområder med blandede ejerformer som
regel relativt stabile og velfungerende. Derfor vil regeringen tilstræbe
at blande ejerformerne i områder med mange almene boliger. Der vil blive
nedsat et udvalg til at forberede denne reform. Udvalget skal have
færdiggjort sit arbejde senest den 1. januar 2003.

Kunst og kultur

Regeringens kulturpolitik vil bygge på frisind, forskellighed og
fællesskab.

Regeringen vil lægge vægt på at skabe gode rammer for kunsten og for
kulturen. Samtidig skal befolkningen have adgang til et rigt, varieret
og mangfoldigt kulturudbud. Kulturpolitikken skal sikre, at vi alle har
lige adgang til den danske kulturarv og til den nyeste kunst. Det være
sig billedkunst, litteratur, musik, film, teater o.s.v.

Den danske kulturarv skal bevares. Det gælder historiske værker samt
fredede og bevaringsværdige bygninger. Hvor det er muligt, skal der ske
en digitalisering af de mange billeder, radio- og tv-udsendelser, som er
i offentlig besiddelse.

Regeringen ønsker at forbedre vilkårene for de skabende kunstnere. Det
skal ikke ske gennem større tilskud, men gennem opkøb af kunstnernes
værker ved at stimulere efterspørgslen efter kunst.

Kunst på arbejdspladsen kan fremme trivsel og miljø. Regeringen vil
derfor foreslå, at virksomheders kunstkøb bliver fradragsberettiget på
lige fod med investeringer i installationer og bygninger.

Regeringen vil fremlægge forslag om en skattemæssig udligning af stærkt
svingende indkomster, ligesom en række legater vil blive gjort
skattefrie.

For at sikre uafhængighed, kvalitet og fornyelse skal der sikres
kontinuerlig udskiftning i udvalgene under Statens Kunstfond samt i
andre råd og nævn, som bevilger penge til kulturformål. For at stimulere
udsyn og fornyelse vil der desuden blive fremsat forslag om, at der i
udvalg, råd og nævn skal være en udenlandsk repræsentant.

Den teknologiske udvikling, globaliseringen og stadig større velstand
har skabt et helt nyt og meget bredere fundament for kunst og kultur.
Med den internationale succes, som især dansk musik, litteratur og film
høster i disse år, er kimen til et spirende vækstmarked lagt. Regeringen
vil skabe de bedst mulige vilkår for kultureksport.

Bedre vilkår for idrætten

Regeringen vil ved en styrkelse af aktiviteterne i den organiserede
idræt, og ved hensyntagen til det frivillige foreningsliv i lovgivningen
fremme det foreningsbaserede idrætsliv, hvis principper om demokrati,
frivillighed og fællesskab er fundamentet i det civile liv. Regeringen
vil fjerne administrative forhindringer, så livet gøres lettere for
foreningerne, bl.a. ved ændrede momsregler.

Dansk eliteidræts muligheder for at gøre sig gældende internationalt
skal styrkes. Gennem en etisk, social og samfundsmæssig forsvarlig
udvikling af eliteidrætten skal Team Danmark i et tættere samarbejde med
de frivillige organisationer sikres muligheder for at give
eliteidrætsudøverne optimale forhold.

For at øge folkesundheden skal der sættes fokus på den sundhedsmæssige
dimension af idrætten. Særligt skal den foreningsbaserede idræt og idræt
i uddannelsessystemet, især i folkeskolen, styrkes.

Mediefrihed

Selvstændige medier udgør en uundværlig del af det demokratiske samfund.
Ytringsfriheden og informationsfriheden er fundamentet for folkestyret.

Regeringen vil tilrettelægge en mediepolitik, der bygger på
informations- og ytringsfrihed, på mangfoldighed og på alsidighed. Det
gælder kendte trykte og elektroniske medieformer, og det gælder nye
medier som følge af ny teknologi.

Regeringen ønsker at bidrage til, at befolkningens medieønsker og –behov
tilgodeses. Dette forudsætter reelle valgmuligheder både inden for de
enkelte former for medier samt mediegrupperne imellem.

Dagbladene har en særlig betydning for den demokratiske debat.
Forudsætningen er en flerhed af dagblade, som kan udvikles i takt med de
teknologiske muligheder. Regeringen vil for at fremme flerheden samt
udbredelsen af dagblade søge at videreføre de nuværende ordninger for
moms på bladsalg, for distribution via postvæsenet og for Dagbladenes
Finansieringsinstitut.

Regeringen ønsker en flerhed af medier på det elektroniske område. Der
skal tillige være en reel, ligeværdig konkurrence på nyheds-,
informations- og debatområdet, som er afgørende for demokratiet. Også
radio- og tv-stationer skal kunne udvikles i takt med de teknologiske
muligheder.

Sikker trafik

Regeringen vil forbedre trafiksikkerheden. Det skal ske gennem øget brug
af fartdisplays og politipatruljering på farlige steder. I dag satses
der i for høj grad på automatisk hastighedskontrol på sikre omfartsveje,
der ikke har nogen afgørende betydning for trafiksikkerheden. I stedet
skal den automatiske hastighedskontrol målrettes mod ”sorte pletter” og
farlige strækninger.

Regeringen ønsker især at forbedre trafiksikkerheden de steder, hvor
børn og ældre ofte færdes, ligesom der skal gøres en særlig indsats for
at fjerne de såkaldte ”sorte pletter” på trafikkens Danmarkskort.

Nye bilister skal have deres første kørekort på prøve de første tre år.
Hvis bilisten inden for denne periode begår grovere færdselsforseelser
(f.eks. promillekørsel, overhaling ved fuldt optrukne linier eller meget
store hastighedsoverskridelser), bortfalder kørekortet.

Regeringen ønsker, at der sættes betydeligt hårdere ind over for de
bilister, der kører i spirituspåvirket tilstand.

Hastighedsgrænsen på motorveje for personbiler og motorcykler skal øges
til 130 km/t. Danske motorveje er konstrueret således, at trafikken kan
afvikles på en betryggende måde ved væsentligt højere hastigheder end de
i dag tilladte 110 km/t. I forbindelse med forøgelsen af
hastighedsgrænsen skal politiet intensivere kontrollen med grove
trafikforseelser på motorveje, ligesom bøderne ved overtrædelse af
hastighedsgrænsen på motorveje sættes op.

