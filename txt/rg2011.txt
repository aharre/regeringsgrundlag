REGERINGEN
ET DANMARK,
DER STÅR SAMMEN
OKTOBER 2011
R E G E R I N G S G R U N D L A G

5
ET DANMARK, DER STÅR SAMMEN
Danmark er et fantastisk land.
Det er et land med fri og lige adgang til sundhed. Det er et land, hvor vores børn kan få
gratis uddannelse, og hvor alderdom ikke er det samme som fattigdom. Det er et land for
de mange og ikke blot de få.
Vores land er blevet rigt og stærkt, fordi vi generation efter generation har været gode til at
arbejde sammen og stræbt efter lige muligheder for borgerne.
Vi skal være stolte af Danmark, når vi rejser i verden omkring os. Vi skal være stolte af at
leve og bo i Danmark. Og vi skal være stolte, når vi byder gæster velkomne til vores
Danmark. Frihed for den enkelte, lige muligheder for alle, fællesskab, respekt og tolerance
er vores værdier.
Når vi bøjer os mod hinanden får vi styrke. Og når vi tænker på helheden og ikke på
særinteresser, opnår vi det, alle troede var uopnåeligt.
Tiden er kommet til at tænke på helheden. Danmark har brug for et nyt samarbejde.
Et nyt samarbejde mellem Folketingets partier, mellem lønmodtagere og arbejdsgivere,
mellem frivillige organisationer og det offentlige. Samarbejde mellem mennesker. Og et nyt
samarbejde med verden omkring Danmark.
For kun sammen kan vi sikre, at Danmark også om 5, 10 og 15 år er et fantastisk land at
leve og bo i. Vi vil handle i stedet for at lade stå til og lukke os inde. Nye løsninger skal indfri
nye mål.
Danmark er et land, hvor respekten mellem mennesker uanset baggrund er en styrke.
Et Danmark i fremgang er et Danmark, hvor mangfoldigheden trives. Det kræver gensidig
respekt. Respekt uanset forskellen mellem os – køn, alder, tro og etnicitet.
Danmark er et land med store muligheder for hver enkelt af os, for familierne og for
fællesskabet.
Men den dybe økonomiske krise og manglende rettidig omhu har bragt Danmark i
ubalance. Underskuddet på statens finanser truer med at udhule vores velfærd. Kommende
generationers velstand og handlemuligheder er bragt i fare. De menneskelige omkostninger
er store. Alt for mange danske familier lever i fattigdom og uligheden er vokset.
Det skal ændres. Regeringen lægger vægt på at begrænse uligheden og sikre, at alle har lige
muligheder. At enhver kan tage sine egne beslutninger og tage del i beslutninger, der
vedrører fællesskabet. At vi værner om borgernes rettigheder. At vi gennem en
helhedsløsning og samarbejde om reformer håndterer krisen, omstiller Danmark til grøn
økonomi og ruster os til fremtiden.
Vi skal modernisere Danmark. Det kræver omfattende og nytænkende reformer skabt i
partnerskaber, der bryder traditionelle skel ned. Hver enkelt af os kan bidrage.
6
Gør vi det, kan vi igen få et Danmark i vækst.
Regeringen vil skabe nye arbejdspladser og vækst ved en effektiv kickstart af dansk
økonomi. Samtidig vil vi øge arbejdsudbuddet og beskæftigelsen markant og styrke
konkurrenceevnen gennem reformer og inddrage lønmodtagere og arbejdsgivere i en
omfattende trepartsaftale. Og regeringen vil gennemføre en fuldt finansieret skattereform,
som sænker skatten på arbejde markant, og som har en rimelig social balance.
Regeringen vil sikre vores børn bedre daginstitutioner, og at børn og unge lærer mere ved at
gennemføre en folkeskolereform i dialog med lærere og forældre. Viden og uddannelse er
grundlaget for fremtidens velstand. Derfor skal flere unge have uddannelse og færre falde
fra.
Regeringen vil omstille Danmark til en grøn økonomi ved at fremme vedvarende energi,
bedre kollektiv trafik og grønne vækstvirksomheder.
Regeringen vil skabe et moderne sundhedsvæsen, hvor alle kan regne med hurtig og
effektiv behandling. Det kræver skarpe prioriteringer, en skærpet indsats for at forebygge
sygdomme og modet til at påvirke danskernes levevis.
Regeringen vil skabe en ny balance i Danmarks integrations- og udlændingepolitik. Vi vil
integrere og værne om borgernes rettigheder. Lovgivningen skal være klar og rimelig,
administrationen gennemsigtig og forudsigelig. Ordentlighed og respekt er grundlaget for
integration.
Regeringen fremlægger et ambitiøst program for en omfattende fornyelse af Danmark.
Kun ved at stille nye krav til hinanden kan vi nå nye mål.
Det gælder også for vores forhold til verden omkring os.
Regeringen vil styrke Danmarks deltagelse i det europæiske samarbejde og vil derfor
gennemføre en folkeafstemning i den kommende valgperiode om Danmarks forbehold for
de retlige og indre anliggende samt forsvarsforbeholdet.
Regeringen vil føre en aktiv udenrigspolitik som bygger på et bredt samarbejde i
Folketinget. Vi skal fremme en mere fredelig og retfærdig verden i overensstemmelse med
vores holdninger og værdier. Udsendte repræsentanter for Danmark fortjener den stærkest
tænkelige støtte.
Danmark kan og skal gøre en forskel.
S-R-SF-regeringen har ikke de eneste løsninger på alle Danmarks udfordringer. Og den vil
lytte, før den handler.
Frihed for den enkelte, lige muligheder for alle, fællesskab, respekt og tolerance er vores
værdier.
Den nye regering vil være en regering for hele Danmark.
7
ET DANMARK I UDVIKLING
En økonomi i balance og vækst er grundlaget for et Danmark i udvikling.
Derfor er en ansvarlig økonomisk politik helt afgørende for regeringen. Vi er klar til at rydde
op i dansk økonomi, så vi kan bringe Danmark videre. Det er der brug for.
Med den internationale finansielle uro er troværdighed om økonomien blevet endnu
vigtigere end tidligere. Det viser gældskrisen i flere europæiske lande meget tydeligt.
Regeringen vil føre en ansvarlig og stabilitetsorienteret økonomisk politik. Vi vil sikre
troværdighed omkring fastkurspolitikken. Det vil bidrage til at sikre lavere renter og
dermed danske arbejdspladser og velstand.
Under højkonjunkturen var der ikke godt nok styr på de offentlige udgifter. Økonomien blev
overophedet. Der blev givet skattelettelser, hvis finansiering ikke blev sikret.
Finanspolitikken blev ikke strammet i tide. Der blev prioriteret skævt. Og de danske
styrkepositioner inden for uddannelse og grøn teknologi blev gradvist udhulet.
Det har bidraget til, at Danmark gennem flere år har mistet konkurrenceevne. Det har
bidraget til, at væksten i dansk økonomi er blevet sat under pres. Og det har øget behovet
for reformer og omstilling i dansk økonomi.
Da konjunkturerne vendte, blev vi ramt hårdt. Vi mistede mange arbejdspladser, hvoraf
mange ikke kommer tilbage. Og underskuddet på de offentlige finanser ventes at blive
mindst 85 mia. kr. til næste år.
Der er derfor brug for reformer og en ansvarlig økonomisk politik, hvis Danmark skal klare
sig igennem krisen.
Danmark har fået en reformregering. Vi vil gennemføre reformer af uddannelserne. Vi vil
gennemføre en skattereform. Vi vil gennemføre en vækstreform. Reformer, som fremtidssikrer
Danmark.
Regeringens fremmeste mål er at genskabe fremdriften i dansk økonomi og sikre balance
mellem indtægter og udgifter. På en måde, som både sikrer holdbarheden af de offentlige
finanser, rum til investeringer i fremtiden, og en rimelig social balance.
Målet er at skabe udvikling, dynamik og vækst i hele Danmark. Det er afgørende, at der er
tillid til, at der tages hånd om problemer med statsgæld og arbejdsløshed. Men der skal
mere til at skabe en stærk økonomi. Vi skal have et bredere syn på den økonomiske politik.
Den økonomiske politik skal sikre, at alle danskere, der kan, er med til at skabe velstand,
og at alle danskere får del i velstanden. Vi bliver ikke rigere af, at store grupper står uden
for arbejdsmarkedet. Vi bliver ikke rigere af at undlade at investere i kompetencer for
fremtiden.
Tværtimod: Et helt Danmark øger vores fælles udviklingsmuligheder. Derfor skal vi
investere i mennesker. Regeringen vil sikre, at alle yder et rimeligt bidrag til at få Danmark
ud af krisen og skabe ny fremgang.
Danmark skal være et godt og effektivt samfund. Et samfund som bruger både de
menneskelige og naturens ressourcer på en bæredygtig og konkurrencedygtig måde. Derfor
vil regeringens vækstinitiativer og økonomiske politik gå hånd i hånd med en langsigtet og
8
omfattende grøn omstilling af Danmark. Der er behov for nye løsninger. Og de skal udvikles
gennem dialog, partnerskaber og bredt samarbejde.
Regeringen vil gennemføre en kickstart, som skal bidrage til at hjælpe dansk økonomi ud af
krisen. Investeringer for i alt ca. 10 mia. kr. vil blive fremrykket til 2012. Desuden vil der
blive etableret en grøn tilskudsordning til energirenovering af boliger i 2012 og 2013.
Regeringen vil samtidig igangsætte et reformarbejde, der skal skabe grundlag for vækst og
bidrage til et økonomisk råderum, der skal gøre det muligt at investere i styrkelse af
velfærd, uddannelse og forskning.
EN TROVÆRDIG OG ANSVARLIG ØKONOMISK POLITIK
Udfordringerne for dansk økonomi er betydelige. Selv om det lykkes at rive os fri af krisen,
står vi med en stor opgave foran os.
Der er et stort underskud på de offentlige finanser. I de kommende år bliver vi flere, der skal
forsørges, og færre til at arbejde. Indtægterne fra Nordsøen falder. Presset på den offentlige
økonomi vokser de næste 20-30 år, og ikke alle forventninger til den offentlige sektor kan
indfries.
Regeringen har sat ni ambitiøse mål for dansk økonomi:
1. Saldomålsætning for 2020: Den strukturelle offentlige saldo skal i 2020 mindst
være i balance.
2. Efterlevelse af EU’s Stabilitets- og Vækstpagt og af EU’s henstilling om en
strukturel forbedring af den offentlige saldo med 1 ½ pct. i 2011-2013.
3. Holdbarhed: Den såkaldte holdbarhedsindikator HBI skal altid være positiv.
4. Offentlig gæld: Regeringens økonomiske politik skal sikre en bred
sikkerhedsafstand til kravene i EU's Stabilitets- og Vækstpagt.
5. Produktivitet: Produktiviteten skal øges, så Danmark kommer tættere på toppen i
OECD.
6. Lønkonkurrenceevne: Danmark skal forbedre sin lønkonkurrenceevne over for
udlandet.
7. Investeringer i forskning og uddannelse. 95 pct. af en ungdomsårgang skal have
ungdomsuddannelse. 60 pct. af en ungdomsårgang skal have en videregående
uddannelse i 2020. 25 pct. af en ungdomsårgang skal have en lang videregående
uddannelse i 2020. Samtidig skal flere unge gennemføre en erhvervsuddannelse
– gerne som et skridt til en videregående uddannelse. Desuden er det nødvendigt
at forbedre mulighederne for at ufaglærte senere i livet kan tage en
kompetencegivende uddannelse.
8. Arbejdsudbuddet skal øges strukturelt med 135.000 personer frem mod 2020,
så der er grundlag for vækst og økonomisk råderum til nye initiativer.
9. Regeringen lægger vægt på at begrænse uligheden. Regeringen vil måles på at
mindske fattigdommen og sikre reelt lige muligheder.
Regeringen vil – på baggrund af et ”kasseeftersyn” – fremlægge en ny økonomisk 2020-
plan, som blandt andet bygger på disse målsætninger. De ni målsætninger skal opgøres
med udgangspunkt i anerkendte indikatorer og regnemetoder.
9
HELHEDSLØSNING FOR DANSK ØKONOMI
Udgangspunktet for regeringen er VK-regeringens økonomiske politik i bredeste forstand,
herunder genopretningsaftalen og forårets aftaler herunder tilbagetrækningsreformen.
Regeringen vil gennemføre reformer, der øger arbejdsudbuddet, så vi kan øge væksten i
dansk økonomi, sikre holdbare offentlige finanser, og en beskeden og målrettet udbygning
af den offentlige service. Danmark har brug for en helhedsløsning.
Helt grundlæggende er det danskernes arbejde, der skal gøre Danmark rigere. Mange er
i arbejde i Danmark, men den gennemsnitlige arbejdstid er relativ lav.
Det er regeringens mål at gennemføre nye reformer, som yderligere skal øge
arbejdsudbuddet strukturelt med ca. 55.000 personer frem mod 2020 for at skabe råderum
i økonomien. De 55.000 personer er ud over effekten af genopretningspakken fra 2010 og
den aftalte tilbagetrækningsreform. Regeringens mål er således at øge arbejdsudbuddet
med i alt 135.000 personer i 2020. Hertil kommer en forøgelse af beskæftigelsen, når
konjunkturerne normaliseres.
Men arbejde gør det ikke alene, blandt andet fordi de offentlige finanser først forbedres på
sigt. Derfor er vi også nødt til at hæve indtægterne de kommende år.
Regeringens helhedsløsning for Danmark bygger på fire elementer:
• En trepartsaftale om øget arbejdsudbud.
• Reformer af aktivering, kontanthjælp, fleksjob, førtidspension, international rekruttering,
uddannelse, forebyggelse, integration mv.
• En fuldt finansieret skattereform, der markant sænker skatten på arbejde.
• Forhøjelse af statens indtægter.
En trepartsaftale om øget arbejdsudbud
For det første vil regeringen som led i trepartsforhandlinger med lønmodtagerne og
arbejdsgiverne aftale måder til at øge det samlede arbejdsudbud. Udgangspunktet for
trepartsforhandlingerne er, at det er en fælles opgave for regeringen, Folketinget og
arbejdsmarkedets parter at øge den danske konkurrenceevne, gøre uddannelse til en
drivkraft for vækst, øge beskæftigelsen og modernisere den danske model.
Målet er at indgå en trepartsaftale, som netto øger arbejdsudbuddet svarende til ca. 20.000
personer frem mod 2020. Det vil betyde færre udgifter til overførsler og flere
skatteindtægter, så de offentlige finanser forbedres med netto ca. 4 mia. kr. om året. Disse
midler vil blive reserveret til arbejdsmarkeds- og uddannelsesinitiativer i bredeste forstand.
Reformer af aktivering, kontanthjælp, fleksjob, førtidspension, international rekruttering,
uddannelse, forebyggelse, integration mv.
For det andet gennemføres der en række reformer med det sigte at skabe et øget
arbejdsudbud. Det drejer sig blandt andet om reformer af aktiveringsindsats og
kontanthjælp. Reformer af førtidspension og fleksjob. Og tilskyndelse af de unge til
hurtigere studiestart og til at færdiggøre deres uddannelser tidligere. Og reformer der kan
bidrage til at nedbringe sygefraværet.
10
Desuden skal en bedre integrationsindsats være med til at få flere indvandrere i job på
vores institutioner og i vores virksomheder. Og vi skal gøre det lettere for virksomheder
at tiltrække udenlandsk arbejdskraft til Danmark og forenkle regler og administration
på området.
Sigtet med rækken af reformer er at øge arbejdsudbuddet med samlet 28.000 personer
frem mod 2020 og en forbedring af de offentlige finanser med omkring 7 mia. kr. Det er et
ambitiøst mål, som vil kræve en meget målrettet reformindsats.
En fuldt finansieret skattereform, der reducerer skatten på arbejde
For det tredje vil regeringen gennemføre en fuldt finansieret skattereform, der markant
sænker skatten på arbejde, så arbejdsudbuddet øges med ca. 7.000 personer frem mod
2020 og de offentlige finanser dermed varigt styrkes med 3 mia. kr. gennem øget
beskæftigelse – ud over virkningen af de initiativer, der er vedtaget i Forårspakke 2.0.
Regeringen vil holde boligskatterne og rentefradraget i ro i indeværende valgperiode.
Forhøjelse af statens indtægter
For det fjerde vil regeringen i 2012 og 2013 sikre ekstra finansiering inden for en ramme på
5 mia. kr. ved øgede skatte- og afgifter, samt ved at omprioritere erhvervsstøtten, således
at den samlede erhvervsstøtte reduceres med 2 mia. kr.
Skatte- og afgiftsstigningerne gennemføres inden for en ramme på 5 mia. kr. Derudover
gennemføres en finansieret afskaffelse af multimedieskatten. Regeringen vil endvidere
søge at gennemføre en fuldt finansieret afskaffelse af iværksætterskatten. Den øgede
beskatning kan være forhøjelse af afgifter på cigaretter, usunde fødevarer og øl og vin,
afskaffelse af fradrag for sundhedsforsikringer, begrænsning af fradrag for store
pensionsindbetalinger og afgift på luftforurening.
Regeringen vil evaluere og sanere erhvervsstøtteordninger – både i form af direkte støtte og
skatteudgifter – så der samlet set kan omprioriteres 2 mia. kr.
Provenuet fra reformerne af aktivering, kontanthjælp, fleksjob, førtidspension,
international rekruttering, uddannelse, forebyggelse, integration mv, skattereformen samt
fra forhøjelsen af statens indtægter skal anvendes til at skabe et råderum, der kan
finansiere forbedringer af velfærd, social indsats og et løft i uddannelserne og
forskningsindsatsen. Råderummet disponeres efter et forsigtighedsprincip, således at
forbedringer først kan gennemføres, når finansieringen er tilvejebragt.
Regeringen vil herudover gennemføre omprioriteringer i relation til eksempelvis modulation
af EU-midler, trafik, klimainitiativer mv.
Det lægges til grund, at den samlede effekt af skattereformen og skattefinansieringen har
en rimelig social balance.
Regeringens økonomiske politik omfatter således ambitiøse reformer og bygger samtidig
på et klart forsigtighedsprincip. Pengene skal være der først. Vi kan ikke afholde nye
udgifter, uden at der er truffet beslutninger om konkrete initiativer, der skaffer pengene
gennem mindst lige så store nye indtægter eller besparelser.
11
HÅNDFAST UDGIFTSPOLITIK
Regeringen vil overholde sine planer og mål. En troværdig økonomisk politik kræver, at
udgifterne ikke stiger mere end det, som er aftalt. Hidtil er budgetterne skredet år efter år.
Det vil regeringen gøre op med.
De politisk fastsatte udgiftsrammer skal overholdes og overskridelser af de vedtagne
flerårige budgetter undgås. Regeringen vil derfor blandt andet foreslå en budgetlov, som
indfører udgiftslofter for stat, kommuner og regioner, og igangsætte initiativer, der
optimerer anvendelsen af offentlige ressourcer, f.eks. igennem afbureaukratisering og
regelforenklinger
De offentlige udgifter og investeringer er med til at sikre tryghed for danskerne og gode
rammebetingelser for erhvervslivet. Samlet udgør de offentlige udgifter over halvdelen af
BNP. Det er mere end i de fleste andre lande. Med de snævre rammer, som vi har de
kommende år, er det centralt, at vi prioriterer rigtigt.
Offentlige udgifter er også udgifter til infrastruktur, børnepasning, sundhedsvæsen og et
fleksibelt arbejdsmarked, der påvirker folks muligheder og lyst til at arbejde. En lang række
skattefinansierede offentlige udgifter bidrager således til at øge beskæftigelse og velstand.
Regeringen vil nedsætte et udvalg under Finansministeriet, Økonomi- og Indenrigsministeriet
og Skatteministeriet, som skal vurdere, hvordan forskellige offentlige udgifter
og deres finansiering påvirker den økonomiske udvikling og vækst på længere sigt.
I finansloven for 2012 vil regeringen foretage en prioritering af, hvor der er behov for
genopretning efter den tidligere regerings nedskæringer. Samtidig skal vi overholde EU’s
henstilling om den offentlige saldo i 2013.
STABILITETSORIENTERET FINANSPOLITIK OG KICKSTART I 2012
Det er et vigtigt mål for den økonomiske politik at mindske konjunkturudsving, så udsving
i beskæftigelse og ledighed ikke bliver unødigt store eller langvarige.
Større og længerevarende konjunkturtilbageslag kan medføre tab af velstand og kompetencer
og kan have store menneskelige omkostninger. Særligt hvis ledigheden blandt unge
og langtidsledigheden stiger, og mange mennesker helt mister tilknytningen til arbejdsmarkedet.

En stabilitetsorienteret finanspolitik, hvor vi skubber på økonomien i dårlige år, betyder
omvendt, at finanspolitikken skal være stram i de gode år. Ellers har vi ikke råd til at
gennemføre lempelser, når konjunkturerne er svage.
Aktuelt er konjunkturerne i Danmark svage, og udviklingen i Danmark og resten af verden
i sommeren 2011 har ikke givet grundlag for fornyet optimisme.
Regeringen vil derfor som konsekvens af sin stabilitetsorienterede finanspolitik sætte gang
i væksten med en effektiv kickstart af dansk økonomi. For at styrke beskæftigelsen vil vi
fremrykke investeringer i veje og jernbaner, renovere skoler og give nedslidte boligområder
et tiltrængt løft. Vi kan ikke bare passivt vente på, at dansk økonomi begynder at vokse af
sig selv. Det er en hovedopgave at få Danmark ud af krisen.
12
Konkret vil regeringen med kickstart-pakken sikre:
• Flere investeringer i veje, baner, cykelstier mv. i 2012.
• Flere investeringer i kommunerne og i regionerne i 2012 herunder i klimatilpasning
og energirenovering.
• Flere renoveringer af de almene boliger i 2012.
• Styrket indsats for praktikpladser.
• Grønt tilskud til energirenovering af private boliger i 2012 og 2013.
Regeringen vil udskyde tidspunktet for udløbet af dagpengeperioden med op til et halvt år
for ledige, som opbruger dagpengeretten i 2. halvår 2012, fordi de med genopretningspakken
fra 2010 fik afkortet deres igangværende periode med dagpenge.
Investeringerne skal ses i sammenhæng med udbetalingen af de indbetalte efterlønsbidrag
i 2012 på ca. 17 mia. kr.
Regeringen lægger vægt på en stram styring og prioritering af de offentlige udgifter.
Fremrykningen af investeringer vil blive fulgt op af lavere investeringer over de kommende
år.
Regeringen vil understøtte energirenovering af boliger ved at oprette en tilskudspulje for
energirenovering i 2012 og 2013. Der skal kunne søges tilskud til konkrete energirenoveringsprojekter.

Ordningen skal baseres på objektive kriterier og være nem for borgere og myndigheder at
bruge og administrere. De nærmere regler fastsættes i forbindelse med finanslovsforhandlingerne.
Energirenoveringstilskuddet får virkning fra 1. januar 2012 og træder i stedet for den
såkaldte BoligJobordning, som nedlægges pr. 31. december 2011.
STÆRK KONKURRENCEEVNE OG VARIG JOBSKABELSE I DANMARK
Dygtige virksomheder og medarbejdere har gjort, at Danmark har fundet vej til gruppen af
verdens rigeste lande. Den status er i fare. De nye økonomier som Kina, Indien og Brasilien
presser danske virksomheder. Ikke alene fordi de er billigere, men også fordi de på stadigt
flere områder bliver bedre end tidligere. Og også vore nabolande har øget deres
konkurrence-evne i forhold til os, hvilket bidrager til, at Danmark har en af de laveste
vækstprognoser blandt OECD-landene.
Derfor vil regeringen udvikle og ikke afvikle den danske konkurrencemodel. Det er en
konkurrencemodel, som bygger på et tæt og tillidsfuldt samarbejde mellem det offentlige,
virksomhederne og lønmodtagerne.
Vi har en række stærke institutioner, som giver danske virksomheder et godt udgangspunkt
for at konkurrere på verdensmarkedet. Vi har et uddannelsessystem, som, baseret på gratis
adgang for kvalificerede unge, uddanner højt kvalificeret arbejdskraft. Vi har et
velfærdssamfund, som understøtter, at mange kvinder og mænd deltager på
arbejdsmarkedet. En kernevelfærd af høj kvalitet er en vigtig ramme for erhvervslivet.
Derfor skal vi passe på vores velfærd, ikke slide den ned.
13
Vi har et stærkt og fleksibelt arbejdsmarked, som kombinerer fleksibilitet for arbejdsgiverne
med beskyttelse af lønmodtagerne. Vi udvikler viden på højeste niveau og har
årelang tradition for at kunne skabe løsninger på tværs af sektorer, som ruster os godt i en
verden, hvor innovationen drives af de globale udfordringer. Og vi har stærke grønne
kompetencer, som gør os mindre sårbare over for den stigende konkurrence om de stadig
mere knappe energiressourcer. Derfor skal vi forbedre vores konkurrenceevne, ikke se til,
mens den forringes.
Lønkonkurrenceevne og modernisering af den danske model
Danmark hverken kan eller skal konkurrere på lav løn. Vi skal konkurrere på viden,
fleksibilitet og samarbejde. Vi skal konkurrere på at danske lønmodtagere får nye
muligheder for at øge deres evner.
Men virksomhedernes omkostninger skal stå i forhold til produktiviteten. Det danske
arbejdsmarked har en høj organisationsgrad og et stærkt sikkerhedsnet. Den danske
konkurrencemodel er skabt af lønmodtagerne og arbejdsgiverne i et unikt samarbejde. Det
skal vi værne om og modernisere. Gennem de seneste ti år er danske lønninger vokset
hurtigere end hos vores vigtigste samhandelslande, mens produktiviteten er vokset
langsommere. Det koster i sidste ende danske job.
Det nytter ikke noget, at vores varer er dyrere end varer fra andre lande, som er mindst lige
så dygtige som os. Omkostningsniveauet skal være rimeligt. Danske lønmodtagere har før
vist, at de i en krise er parate til at være tilbageholdende. Det har vi brug for igen. Behovet
for at forbedre dansk lønkonkurrenceevne over for udlandet vil derfor indgå i regeringens
kommende trepartsdrøftelser med lønmodtagerne og arbejdsgiverne. Vi skal stå sammen
om at genoprette dansk økonomi og skabe ny vækst.
Produktivitetskommission
Danmark er gennem de seneste ti år rykket ned ad listen over verdens rigeste lande. Det
skyldes først og fremmest den svage udvikling i produktiviteten. Vi får ikke nok ud af vores
arbejdsindsats. I 1990’erne lå dansk produktivitet 30 pct. over gennemsnittet for de rige
lande. I dag ligger vi kun 12 pct. over gennemsnittet. Derfor er det en hovedopgave for
regeringen at få lagt grundlaget for en stærk produktivitetsudvikling i hele samfundet, både
i eksportvirksomhederne, i hjemmemarkedserhverv og i den offentlige sektor. Danmark
skal igen rykke op ad rangstigen. Vi skal ligge tæt på de lande i OECD, der har den højeste
produktivitet.
Regeringen vil derfor nedsætte en produktivitetskommission, der skal kortlægge årsagerne
til den lave produktivitetsvækst siden midten af 1990'erne og på den baggrund komme med
konkrete anbefalinger, der kan styrke produktiviteten i Danmark.
Et nationalt kompetence- og vidensløft
En af måderne til at forbedre produktiviteten er målrettet at investere i viden og
uddannelser. Der er behov for at løfte danskernes kompetencer og kvalifikationer, særligt
hos de mange ufaglærte. Flere danskere skal derfor gennemføre en uddannelse i form af
såvel faglærte uddannelser som videregående uddannelser.
Det er regeringens mål, at 95 pct. af en ungdomsårgang skal gennemføre en ungdomsuddannelse
i 2015 og 60 pct. en videregående uddannelse i 2020. Vi hæver barren i forhold
til den tidligere regering. For erhvervslivet efterspørger uddannet arbejdskraft. Og
kvalificerede medarbejdere er med til at tiltrække udenlandske virksomheder til Danmark.
14
Og vi skal prioritere forskningen, så vi kan udvikle ny viden og nye produkter og ydelser.
Vi skal sætte fokuseret ind for at blive endnu dygtigere.
Blandt andet skal vi øge innovationen i et samspil mellem vores vidensinstitutioner og
virksomhederne.
Konkurrencedygtige rammebetingelser og grøn omstilling
Danmark skal kunne tiltrække interessante og udviklende arbejdspladser. Så vi både kan
fastholde et højt løn- og velstandsniveau og et konkurrencedygtigt erhvervsliv.
Varig jobskabelse og moderne konkurrencekraft kræver en udbygget infrastruktur.
Råvarerne skal nå frem til virksomhederne. Produkterne skal nå ud til kunderne.
Medarbejderne skal kunne komme på arbejde. Hvis der er trængsel på vejene, eller togene
ikke går til tiden, så koster det travle familier dyrebar tid. Derfor skal den kollektive trafik
og infrastrukturen fungere godt.
Varig jobskabelse afhænger også af, at små virksomheder har gode muligheder for at vokse
sig store og skabe arbejdspladser. Men antallet af nye danske vækstvirksomheder er faldet
over de seneste år. Den udvikling skal vi vende. Danmark skal have flere vækstvirksomheder.
Og et effektivt kreditmarked er en vigtig forudsætning for en stærk konkurrenceevne og en
høj velstand. Samfundets opsparing skal omsættes i investeringer og i vækst.
Konkurrencen blandt danske virksomheder er ikke tilstrækkelig skarp. Det gælder især de
mange mindre virksomheder, der er rettet mod hjemmemarkedet, bl.a. inden for byggeri og
service. Effektiv konkurrence holder virksomhederne til ilden og fremmer en høj
produktivitet og innovation. Derfor skal konkurrencen styrkes i hele erhvervslivet.
Virksomhederne bliver mødt af for meget offentligt bureaukrati. Det skal vi rydde op i.
For en effektiv offentlig service og regulering er med til at understøtte danske virksomheders
konkurrenceevne.
Regeringen ønsker at bruge den offentlige sektors efterspørgsel aktivt til at fremme
innovation og problemløsning, så de private virksomheder bliver mere konkurrencedygtige,
og den offentlige sektor kan levere bedre service til borgerne. F.eks. når det gælder
udvikling og udnyttelse af moderne velfærdsteknologi.
Et øget samarbejdet mellem den offentlige og private sektor vil være til fordel for begge
samfundssektorer. Regeringen vil gennemføre en analyse af, hvornår det er økonomisk
fordelagtigt at anvende offentlig-privat partnerskab (OPP) til løsning af offentlige bygge- og
anlægsprojekter.
Vi skal skabe de bedste rammer for, at Danmark kan blive et grønt videns- og
produktionssamfund. Danmark skal udnytte vores førerposition på det grønne område.
Derfor skal der udvikles grønne virksomheder. Blandt andet inden for energi, miljø-, og
bioteknologi. Og der skal stilles krav til dem. Men også sørge for, at de konkurrenceudsatte
og energiintensive virksomheder får tid til at tilpasse sig. Det er simpelthen økonomisk
fornuft at begrænse forbruget af knappe ressourcer.
Omstillingen til en grøn økonomi vil styrke Danmarks energipolitiske uafhængighed, skabe
grundlag for nye danske job og give danske virksomheder et forspring på markederne for
15
grøn teknologi. Derfor skal vi gøre os uafhængige af fossile brændsler, have mere
vedvarende energi, mindre udslip af drivhusgasser og lavere energiforbrug.
I Danmark har vi indrettet os sådan, at vi betaler mere i skat end de fleste og også har et
bedre, tryggere og mere retfærdigt samfund end de fleste. Vi skal bruge vores skattesystem
effektivt til at fremme en grøn og sund udvikling. Og til at forebygge økonomisk ustabilitet.
Skatten skal understøtte konkurrenceudsatte danske virksomheders konkurrenceevne.
Danmark skal være et åbent land, som bruger de muligheder, globaliseringen giver os.
Danske virksomheder eksporterer især til vores nabolande, mens eksporten til de nye
vækstmarkeder i Sydamerika og Asien kun udgør en beskeden del af den samlede
vareeksport. Her er vi bagefter både OECD-gennemsnittet og en lang række europæiske
lande.
Det skal vi gøre bedre. For en stærk eksport gavner os alle. Øget eksport giver øget velstand
i Danmark. Derfor skal eksporten styrkes – særligt på de markeder, hvor potentialet er
størst.
Danmark skal også være bedre til at tiltrække udenlandske investeringer. Investeringer i
Danmark fra udenlandske investorer ligger under gennemsnittet for de rige lande. Det skal
der rettes op på.
Vi skal derfor skabe bedre rammer for udenlandske virksomheders investeringer i danske
virksomheder.
16
UDDANNELSE, FORSKNING OG KOMPETENCER
Bedre og mere uddannelse og forskning er afgørende for at sikre vækst og velstand i
fremtiden. For den enkelte kan uddannelse sikre beskæftigelse, højere løn og gode
muligheder. Og et højere uddannelsesniveau lægger et solidt fundamentet under hele
samfundets udvikling.
Uddannelse er også en afgørende forberedelse til at deltage som kritisk og aktiv borger i et
levende demokrati i en globaliseret verden. Uddannelse skal give en ballast af viden og
oplevelser i et menneskes liv. Uddannelse styrker dermed også muligheden for at danne sig
sin egen mening, og reelt at tage egne beslutninger og tage del i beslutninger, der vedrører
fællesskabet. Uddannelser som opdrager til demokrati, må også være demokratiske i
hverdagen. Derfor skal børn og unge inddrages i takt med, at de bliver i stand til at tage
stilling til beslutninger vedrørende den uddannelsesinstitution, som de går på. Eleverne skal
opleve, at de har indflydelse, og at det nytter at engagere sig.
Uddannelse har vidtrækkende betydning både for den enkelte og for samfundet som helhed
– både økonomisk og demokratisk. Derfor skal der sikres mulighed for videre-, ny- og
efteruddannelse hele livet igennem.
Danmarks konkurrencefordel skal være, at danskerne er blandt de dygtigste og mest
kreative samtidig med, at udviklingen i omkostninger er på et niveau, der er rimeligt i
forhold til omverdenen, omend vi aldrig kan konkurrere på lave lønninger. De hurtigt
voksende økonomier ikke mindst i Asien har satset massivt på at opkvalificere deres
borgere. Danmark presses derfor ikke længere kun af billig manuel arbejdskraft, men på
alle niveauer i værdikæden.
Derfor skal vi forbedre vores uddannelser og investere i forskning. Vi skal investere i
mennesker. Både i de små børns behov for nærhed, tryghed og udviklingsmuligheder og fra
folkeskolen og op gennem uddannelsessystemet.
Det er regeringens mål, at 95 procent af alle unge gennemfører mindst en ungdomsuddannelse.
Det kræver nytænkning i ungdomsuddannelserne og ikke mindst i folkeskolen,
hvor op mod hver sjette ikke får et tilfredsstillende udbytte af undervisningen. Samtidig er
det regeringens mål, at 60 procent af alle unge gennemfører en videregående uddannelse
og at 25 pct. gennemfører en lang videregående uddannelse. Samtidig er det regeringens
mål, at flere gennemfører en erhvervsuddannelse – gerne som et skridt på vejen til en
videregående uddannelse. Indfrielse af regeringens målsætninger kræver, at der oprettes
flere uddannelsespladser, og at kvaliteten af uddannelserne bliver bedre. Regeringen vil
endvidere løbende øge investeringerne i forskning, så vi sikrer, at mindst 1 procent af BNP
anvendes til forskning, fordi det bidrager til vækst.
Regeringen vil forny det danske uddannelses- og forskningssystem:
• En god skolegang grundlægges i daginstitutionerne. Derfor skal kvaliteten af
daginstitutionerne øges. Regeringen vil drøfte veje hertil med kommunerne
– f.eks. minimumsnormeringer.
• En bedre folkeskole, der giver alle børn mulighed for at lære så meget som muligt
og få et højere fagligt udbytte af undervisningen, og giver børnene lyst til og
forudsætninger for at gennemføre en ungdomsuddannelse.
• Flere uddannelsespladser til unge og en uddannelsesgaranti på
erhvervsuddannelserne – med sikkerhed for praktikpladser.
17
• Bedre kvalitet i ungdomsuddannelserne ikke mindst på erhvervsuddannelserne
med henblik på at begrænse det alt for store frafald.
• Højere kvalitet på de videregående uddannelser.
• Hurtigere igennem uddannelserne.
• Forskning på et højt niveau, så vi lægger fundamentet for fremtidens
arbejdspladser og velstand. Målet om at de offentlige forskningsinvesteringer
udgør 1 procent af BNP skal være et gulv – ikke et loft. Og så skal forskningen
afbureaukratiseres og forankres bredere i uddannelsesverdenen end hidtil.
• Mere uddannelse til dem, der har fået mindst uddannelse, herunder
kompetencegivende uddannelse til ufaglærte, for at opkvalificere til nye
jobmuligheder og dermed forbedre Danmarks konkurrenceevne.
HØJERE KVALITET I DAGTILBUDDENE
Regeringen mener, at alle børn har ret til en god start på livet, hvor de har en tryg hverdag
og bliver set og anerkendt. For langt de fleste børn er dagtilbuddene rammen om en stor del
af børnelivet, og det er her grundstenen til en god skolegang lægges. Gode dagtilbud er
ligeledes en vigtig forudsætning for at bryde den sociale arv. Derfor er det af afgørende
betydning, at vores dagtilbud er af høj kvalitet.
Børn har brug for tryghed, udfordring, leg, samvær med voksne – ikke blot opsyn. Mange
forældre har gennem flere år oplevet, at kvaliteten af dagtilbuddene er blevet udhulet, så
der i dag er flere børn for hver voksen, og at pædagogerne i øvrigt anvender en større del af
deres tid på aktiviteter, der ikke er vendt mod børnene.
Regeringen ønsker derfor, at kvaliteten af dagtilbuddene øges, eksempelvis ved at der
stilles krav om minimumsnormeringer. Antallet af lukkedage bør begrænses. Regeringen vil
drøfte veje hertil med kommunerne.
EN BEDRE FOLKESKOLE, SÅ FLERE UNGE LÆRER MERE
Regeringen vil fremsætte forslag om en reform af folkeskolen. Folkeskolen skal være hele
Danmarks skole. Vi skal have en faglig stærk folkeskole, der har plads til og er attraktiv for
alle børn. En folkeskole, som skal sikre alle elever et højere fagligt udbytte af
undervisningen - uanset hvilke forudsætninger, det enkelte barn har for uddannelse.
En folkeskole, hvor færre elever modtager specialundervisning og flere inkluderes i den
almindelige undervisning med de nødvendige støtteforanstaltninger og faglige
udfordringer. En folkeskole, som kombinerer teoretisk viden og praktiske kundskaber og
motiverer til at lære mere. Og en folkeskole, der giver eleverne de bedste forudsætninger
for at blive aktive og kritiske medborgere.
Regeringen indbyder alle partier til forhandlinger om ”en ny start for folkeskolen” og til et
reelt partnerskab, hvor folkeskolens aktører – elever, forældre, lærere, skoleledere og andre
medarbejdere, kommuner, organisationer – forpligter hinanden på ambitiøse krav og
konkrete indsatsområder. Et partnerskab, hvor ideologiske mærkesager viger for gensidig
respekt, og hvor skolens interessenter arbejder sammen. Et partnerskab, der giver plads til,
at den enkelte elev kan udvikle sine potentialer bedst muligt i et velfungerende fællesskab.
Et partnerskab, hvor vi viser lærerne tillid og giver dem mere tid til at undervise.
18
Derfor vil regeringen se positivt på ansøgninger fra kommuner, der ønsker at dispensere fra
reglerne om kvalitetsrapporter, elevplaner og andre centralt fastsatte regler i lyset af
kommunens egen indsats for at sikre evaluering af elevernes skolemæssige fremskridt og
disses betydning for samspillet med forældrene. Det er afgørende, at folkeskolen fortsat
udvikler sin evalueringskultur. Derfor skal de løbende test tilrettelægges som interne,
pædagogiske redskaber, der ikke anvendes til rangordning af skoler.
Folketinget skal skabe rammerne for en bedre folkeskole. Den enkelte skole skal – i
fællesskab med kommunen – tilrettelægge sit arbejde og udvikle et værdigrundlag, som
tager udgangspunkt i skolens elever og lærere. Elever, forældre og lærere skal have et
medejerskab til skolen og skal kunne genkende skolens værdigrundlag i skoledagen.
Regeringen ønsker en folkeskole, hvor vi har høje forventninger til hinanden og opfylder
gensidige krav. Eleverne skal være undervisningsparate og respektere undervisningen og
fællesskabet. Uro, støj og mobning nedbryder fællesskabet, og resultatet er dårligere
undervisning, utrygge elever og et dårligt arbejdsmiljø for lærerne. Forældre skal leve op til
deres del af ansvaret og opdrage børnene, så de kan indgå i et fællesskab. Det er lærernes
ansvar, at undervisningen er god, inddragende og inspirerende. Skoleledelsen har et
særskilt ansvar for, at der tages hånd om udfordringerne.
En reform af folkeskolen skal:
• Sikre, at alle børn senest ved afslutningen af 2. klasse har lært at læse, skrive og
regne og at elever, der har problemer med at lære, får hjælp hurtigst muligt.
• Sikre, at folkeskolens lærere underviser i fag, hvor de har kompetence svarende til
linjefag.
• Sikre bedre ledelse. Folkeskolens ledere har en afgørende opgave. Det er vigtigt at
skabe rammerne for fortsat udvikling af ledelsesopgaven.
• Skabe rammer for, at alle elever kan få det bedste udgangspunkt for skolearbejdet
uanset baggrund og forudsætninger, f.eks. ved at give lektiehjælp og ved at
medarbejdere med forskellige kompetencer kan give en relevant social indsats.
• Sikre, at flere elever inkluderes i den almindelige undervisning og ikke udskilles til
specialundervisning.
• Forpligte skolens aktører på at skabe en tryg skolegang for alle uden uro, støj og
mobning, så undervisnings- og arbejdsmiljøet i folkeskolen højnes. Derfor skal Lov
om Undervisningsmiljø revideres.
• Styrke kommunernes tilskyndelse til at oprette helhedsskoler, hvor læring, fysisk
udfoldelse og sociale aktiviteter kan integreres i et helstøbt forløb over hele dagen.
• Styrke elevernes muligheder i en globaliseret verden, f.eks. gennem udvidelse af
sprogundervisningen, så der tilbydes undervisning i op til 3 fremmedsprog.
• Regeringen vil iværksætte forsøg med tolærerordning på forskellige klassetrin.
Regeringen vil prioritere modersmålsundervisning.
Regeringen vil endvidere sikre, at det for alle familier er økonomisk overkommeligt,
at deres børn kommer på efterskole.
19
BEDRE KVALITET I UNGDOMSUDDANNELSER OG UDDANNELSESGARANTI TIL ALLE UNGE
At få en ungdomsuddannelse er den bedste vej til videre uddannelse og til arbejdsmarkedet.
Det er regeringens mål, at 95 procent af en ungdomsårgang gennemfører mindst
en ungdomsuddannelse i 2015. Det kræver forbedringer på ungdomsuddannelserne, og der
skal i særlig grad sættes ind over for det store frafald på erhvervsuddannelser. Samtidig
skal der være valgmuligheder for dem, der ikke umiddelbart kan gennemføre en
ungdomsuddannelse.
Regeringen vil i de kommende år oprette flere uddannelsespladser, så de unge kan komme i
gang med en uddannelse.
Regeringen vil som led i trepartsdrøftelserne komme med bud på, hvordan vi kan sikre
bedre kvalitet på erhvervsuddannelserne. Det kan bl.a. ske ved, at mere undervisning bliver
lærerstyret, færre elever på hvert hold og udvikling af faglige niveauer, der stiller realistiske
krav og udfordrer alle elever så meget som muligt.
Alt for mange unge gennemfører ikke deres uddannelse, fordi de ikke kan finde en
praktikplads. Regeringen vil skærpe uddannelsesgarantien og sikre praktikpladser, så alle
kan afslutte deres erhvervsuddannelse.
Det skal bl.a. ske ved indførelse af sociale klausuler, hvor der ved offentlige udbud laves
aftaler om, at leverandøren opretter eller har oprettet et bestemt antal praktikpladser dog
ikke nødvendigvis til den konkrete opgave. Sociale klausuler skal udformes på en sådan
måde, så det ikke udelukker virksomheder, hvor det ikke er relevant at have lærlinge, fra at
byde på en opgave af den grund.
Samtidig skal det være dyrere for virksomheder, der ikke tager lærlinge, at svigte deres
ansvar. I perioder med lavkonjunktur, hvor arbejdsgiverne ikke kan oprette de nødvendige
praktikpladser, vil vi give de unge en garanti for en skolepraktikplads.
Regeringen ønsker generelt at øge kvaliteten af ungdomsuddannelserne, herunder de
gymnasiale uddannelser, som udgør den primære vej til videregående uddannelse. Der er
bl.a. behov for at nedbringe klassestørrelserne, der mange steder er blevet en alvorlig
barriere for ordentlig indlæring. Regeringen vil med udgangspunkt i sine uddannelsespolitiske
målsætninger foretage et serviceeftersyn af de gymnasiale uddannelsers indhold
og rammer.
Regeringen vil desuden nedsætte et udvalg, som skal udarbejde forslag til en taxameterreform,
der fordeler ressourcerne til ungdomsuddannelserne mere retfærdigt.
Taxametersystemet skal bl.a. tage højde for uddannelsesstedernes forskellige geografiske
og sociale udfordringer. Det vil bl.a. forbedre uddannelsesdækningen i yderområderne.
Til unge, der ikke har forudsætninger for at gennemføre en almindelig ungdomsuddannelse,
skal der indføres en fleksuddannelse med skræddersyede uddannelsesforløb, hvor den unge
kan gennemføre moduler indenfor ungdomsuddannelser, produktionsskoler og højskoler
mv., der tilsammen skal udgøre en fuld ungdomsuddannelse.
20
VIDEREGÅENDE UDDANNELSER OG FORSKNING PÅ ET HØJT NIVEAU
I fremtiden vil der mangle kvalificeret arbejdskraft, og derfor er det vigtigt nu at komme i
gang med både en udvidelse og forbedring af de videregående uddannelser. I dag er målet
om, at 50 pct. af en ungdomsårgang skal have en videregående uddannelse stort set
opfyldt. Men analyser viser, at det ikke er nok, hvis det fremtidige behov for kvalificeret
arbejdskraft skal imødekommes.
Der mangler en langsigtet plan for udvidelse og forbedring af de videregående uddannelser.
Der skal langt flere studiepladser til, hvis behovet for veluddannet arbejdskraft skal
opfyldes. Og der er brug for forbedringer af uddannelserne, hvis frafaldet på studierne skal
undgås.
Derfor skal det nuværende mål hæves. Regeringen vil hæve målsætningen for, hvor stor en
andel af en ungdomsårgang, der gennemfører en videregående uddannelse til 60 pct. i
2020. Samtidig vil regeringen indføre en ny målsætning om, at mindst 25 pct. af en
ungdomsårgang skal gennemføre en lang videregående uddannelse. Regeringen vil derfor
øge antallet af studiepladser, så flere unge får en uddannelse og behovet for veluddannet
arbejdskraft opfyldes. Regeringen vil udvide og forbedre uddannelserne i Danmark, så flere
kommer i gang og færre falder fra. Og regeringen vil derfor samle alle videregående
uddannelser under samme ministerium.
Regeringen vil:
• Oprette 10.000 flere studiepladser ved de videregående uddannelser frem mod
2020. Forslaget indfases fra 2012. Med tiltaget skaber regeringen mulighed for at
60-procentsmålsætningen vil være opfyldt i 2020.
• Styrke kvaliteten af undervisningen på erhvervsakademierne,
professionshøjskolerne og universiteterne.
• Ændre styrings- og bevillingssystemet for universiteter og de øvrige
videregående uddannelser, så det giver større frihed og mindre detailregulering,
samt bedre muligheder for at satse på kvalitet i uddannelserne og forskningen
for at skabe de bedste uddannelser, den bedste forskning og et værdifuldt
samspil med det omgivende samfund.
• Evaluere akkrediteringssystemerne for de videregående uddannelser og sikre det
bedst mulige udbud af uddannelser på tværs af sektorer.
• Gennemføre flerårsaftalen om de kunstneriske uddannelser. Regeringen vil
særligt vægte ambitionen om en øget internationalisering på alle
uddannelsesinstitutionernes aktivitetsområder, samt koblingen til det
resterende uddannelseslandskab.
• Forbedre overgangene fra en uddannelsessektor til en anden, f.eks. fra
professionsbacheloruddannelserne til kandidatuddannelserne på universitet.
• Styrke professionshøjskolerne og dermed kvaliteten af velfærdsydelserne i
Danmark, ved at sikre velfærdsuddannelser på et højt fagligt niveau, som
understøtter en innovativ offentlig sektor og bidrager til udvikling af velfærdsteknologi.
Professionshøjskolerne skal i et vist omfang, og i samarbejde med
universiteterne, have mulighed for at få del i forskningsmidler og opbygge
stærke videnscentre. Samtidig er det vigtigt at sikre samspillet mellem velfærdsuddannelser
og mere teknisk og merkantilt prægede uddannelser, både på
professionshøjskolerne og mellem erhvervsakademierne, professionshøjskoler
og universiteter.
21
HURTIGERE IGENNEM UDDANNELSERNE
Danske unge er væsentligt længere tid om at gennemføre deres uddannelse sammenlignet
med unge i mange andre lande. Regeringen vil give unge en tilskyndelse til hurtigere at
komme i gang med en uddannelse og til hurtigere at færdiggøre uddannelsen.
Det er regeringens opfattelse, at SU-systemet giver gode muligheder for, at alle med
relevante kvalifikationer kan gennemføre en uddannelse uanset deres sociale baggrund.
Derfor vil regeringen bevare SU-systemet i dets nuværende form, men undersøge mulige
positive incitamenter indenfor SU-systemet, der kan få unge til både at begynde tidligere på
deres uddannelse og gøre uddannelsen hurtigere færdig end i dag.
Det skal endvidere undersøges, om det er muligt og forsvarligt at tilrettelægge
uddannelserne anderledes, så de kan gennemføres på kortere tid - f.eks. ved kortere ferie
og overgang fra to til tre årlige semestre. Uanset hvordan uddannelserne tilrettelægges,
skal niveauet på den enkelte uddannelse fastholdes eller højnes.
Og så skal både bedre vejledning og nye optagelsesformer bidrage til at mindske frafaldet.
EN HØJ INNOVATIONSKAPACITET
Danmark skal blive bedre til at konkurrere på innovation. Fremtidens arbejdspladser skabes
især inden for vækstområder som energi, miljø og velfærd. Det er områder, som OECD har
udpeget til globale vækstområder, og hvor vi i dag har et stort erhvervsmæssigt potentiale.
De lande, som formår at skabe en ny kultur for samarbejde mellem den offentlige sektor og
private virksomheder om at udvikle nye løsninger på de globale udfordringer, vil drive
innovation i både den offentlige og private sektor og stå rustet til at bevare velfærden i
fremtiden. Det er kernen i en moderne innovationspolitik.
Der er for mange eksempler på, at Danmark har stærke globale styrkepositioner,
som vi ikke satser målrettet på at udvikle. Regeringen vil derfor arbejde for at øge
innovationskapaciteten i Danmark. Danmark har brug for sin første egentlige innovationsstrategi.
En høj innovationskapacitet handler om, at virksomhederne får de bedste rammer til at
udnytte fremtidens kilder til innovation. Det kræver, at uddannelsessystemet forstår og
reagerer på kravene til fremtidens arbejdskraft. At universiteter og andre vidensinstitutioner
åbner sig og deltager i fremtidens globale innovationsnetværk.
Regeringen vil derfor:
• Kortlægge hvor Danmark i dag har globale styrkepositioner i form af klynger med
viden, kompetencer og virksomheder. Den viden er et helt fundamentalt grundlag
for at kunne føre en moderne innovationspolitik, som kobler globale udfordringer
med danske spidskompetencer.
• Udvikle Danmarks første innovationsstrategi i samarbejde mellem ministeren for
videregående uddannelse, forskning og innovation, erhvervsministeren og
relevante sektorministre.
• Analysere eksisterende innovationsordninger for at vurdere, om
innovationskapaciteten kan øges.
22
FORSKNING SOM VÆKSTMOTOR
Investeringer i forskning og innovation er en afgørende forudsætning for, at vi har noget at
leve af i Danmark i fremtiden. Det er investeringer, der er med til at lægge fundamentet for
fremtidens arbejdspladser og velfærd.
Regeringen vil derfor fastholde og på sigt udbygge det nuværende niveau for
forskningsmidler på 1 procent af BNP. Den internationale Barcelona-målsætning om
anvendelse af 1 pct. af BNP til offentlig forskning skal være et gulv – ikke et loft.
Ved tildeling af nye forskningsmidler vil regeringen sikre, at universiteterne får flere
basismidler og bedre muligheder for at langtidsplanlægge. Basismidlerne skal sikre
grundforskning og dermed udbud af uddannelser på et højt internationalt kvalitetsniveau.
Den strategiske forskning skal kanaliseres ud på langt færre indsatsområder, der afspejler
Danmarks styrkepositioner, i armslængde fra det politiske system. Det er fremover
kvaliteten i ansøgningen, som er den afgørende parameter, og den politiske styring skal
begrænses til det strategiske niveau.
Regeringen vil gribe fat om den store udfordring, det er at sikre, at universiteterne og
uddannelsesinstitutioner åbner sig op og deler viden med det omgivende samfund. Det er
en forudsætning for at skabe en velfungerende vidensøkonomi.
Regeringen vil derfor skabe et nationalt partnerskab mellem universiteter, erhvervsliv og
offentlige myndigheder om at nyttiggøre forskningen til gavn for samfundet. Partnerskabet
skal indsamle gode erfaringer fra ind- og udland og komme med konkrete anbefalinger til i
højere grad at nyttiggøre forskningen i Danmark. Og det skal udvikle modeller for
erhvervssamarbejde, der er meriterende for forskeren. Samtidigt skal der skal laves udbud,
hvor uddannelsesinstitutioner og erhvervsliv kan byde ind med aktiviteter, der forstærker
samspillet, eksempelvis erhvervsforskningscentre med udgangspunkt i styrkepositioner og
indsatsområder.
MERE UDDANNELSE TIL DEM, DER HAR FÅET MINDST UDDANNELSE
Den globale konkurrence kræver, at den danske arbejdsstyrke opkvalificeres, og at alle
lønmodtagere bliver mere opstillingsparate. Det er derfor ikke nok at satse på at uddanne
børn og unge. Der er også behov for at forbedre kvalifikationerne blandt de voksne
ufaglærte, så de bliver i stand til at varetage de nye job, der erstatter de gamle job, der
flytter til udlandet.
Som led i trepartsforhandlingerne vil regeringen derfor drøfte med arbejdsmarkedets
parter, hvorledes der kan ske en styrkelse af voksen- og efteruddannelsesindsatsen, bl.a. så
flere ufaglærte får en kompetencegivende uddannelse. Målet er at løfte den samlede
aktivitet, så flere personer får mulighed for at påbegynde en kompetencegivende
uddannelse – enten på faglært eller videregående niveau.
23
NY VÆKST OG BESKÆFTIGELSE
Danske virksomheders konkurrenceevne er udfordret. Virksomheder i Asien og Sydamerika
presser danske virksomheder både på innovation, pris og kvalitet. Mange job er gået tabt i
den private sektor under den økonomiske krise - også til vores nabolande. Job, som der er
risiko for aldrig kommer tilbage. Danmark har brug for ny vækst. Vi har brug for et
erhvervsliv, der skaber job og fremgang for danskerne.
Det er regeringens mål, at det skal være mere attraktivt at drive virksomhed i Danmark. Vi
må erstatte de job, der flytter til udlandet, med nye job. Danmark skal være et land, hvor
moderne virksomheder udvikler og fremstiller globalt førende ydelser og varer.
De generelle rammevilkår skal forbedres. Det gælder f.eks. i forhold til arbejdsudbud,
uddannelse, forskning og infrastruktur. Men det er ikke nok. Det er også nødvendigt at
opbygge nye og styrke eksisterende styrkepositioner for ikke mindst danske
produktionsvirksomheder.
Vi ønsker en ny og mere målrettet erhvervspolitik. Det handler om at fokusere og satse på
områder, hvor danske virksomheder har særlige styrkepositioner, hvor der er udsigt til en
stigende global efterspørgsel, og hvor vi samtidig kan løse vigtige globale samfundsproblemer
inden for f.eks. sundhed, klima og miljø.
Regeringen vil forny erhvervspolitikken i tæt dialog med virksomhederne. Og på de største
satsningsområder ønsker regeringen at etablere forpligtigende partnerskaber med
virksomheder og organisationer, der kan sikre en løbende udvikling af de politiske
initiativer.
DANSKE VIRKSOMHEDER SKAL VÆRE INNOVATIVE
Det er nødvendigt at få gang i innovationen, hvis virksomhederne skal klare sig globalt.
Danmark har stolte traditioner som produktionsland. Det skal vi fortsat have. For
produktion er forudsætningen for, at der også fremover vil blive placeret arbejdspladser
med et stort vidensindhold i Danmark. Viden og erfaring fra medarbejdere i produktionen
indgår i udvikling af nye eller forbedrede produkter og processer. Innovation og produktion
hænger snævert sammen.
Danmark er i høj grad også et servicesamfund. Også i servicesektoren er der brug for
innovation og fornyelse.
Politisk skabte rammer spiller en stadig større rolle for innovationen i virksomhederne.
Regeringen vil fremlægge en strategi, der skal sætte rammerne for en styrkelse af
innovationen i de danske virksomheder. Strategien skal blandt andet afdække mulige
reguleringstiltag og initiativer, hvor den offentlige sektor kan understøtte udviklingen af
nye stærke eksportområder inden for f.eks. energi-, vand-, biotek-, miljø- og velfærdsteknologi.
Omkring en tredjedel af den samlede efterspørgsel i samfundet kommer fra den offentlige
sektor. Lovgivning og anden offentlig regulering har indflydelse på andre store dele af den
samlede efterspørgsel. Der er et stort potentiale i at anvende denne efterspørgsel, så den
fremmer innovationen i både det offentlige og det private erhvervsliv f.eks. gennem
anvendelse af funktionsudbud. Der er ikke mindst muligheder inden for velfærdsteknologi
24
og grøn omstilling. Regeringen vil derfor fremlægge en strategi for intelligent offentligt
indkøb på tværs af ministerier og myndighedsniveauer.
Regeringen vil nedsætte en arbejdsgruppe bestående af repræsentanter fra relevante
ministerier, organisationer og virksomheder, der sammen skal formulere et offensivt bud
på en national strategi og konkret handlingsplan for at skabe vækst i dansk turisme.
Regeringen vil endvidere udarbejde en ny designstrategi, der udnytter Danmarks styrker på
området, så Danmark kan udbygge sin position på området.
Oplevelsesøkonomien er i rivende udvikling i Danmark. Regeringen vil udbygge arbejdet på
området og konkret benytte det momentum dansk gastronomi har oparbejdet i de seneste
år til at styrke det traditionelle danske fødeerhverv via samarbejder med andre brancher
om udviklingen og markedsføringen af dansk og nordisk madkultur.
BEDRE RAMMEVILKÅR FOR VIRKSOMHEDER
Danske virksomheder skal have de bedste betingelser for at konkurrere på de globale
markeder. Derfor skal vi gøre langt mere i forhold til de rammevilkår, der afgør om
virksomhederne kan vokse og skabe job. Det gælder ikke mindst beskatning, offentlig
service og regulering, uddannelse og arbejdskraft.
I Danmark er virksomhederne forpligtede til at bidrage til fællesskabet og leve op til en lang
række krav, f.eks. om miljø- og forbrugerbeskyttelse. Sådan skal det også være fremover.
Samtidigt skal kravene udformes og håndhæves med respekt for erhvervslivets vilkår. Den
offentlige sektor skal understøtte virksomhedernes udviklingsmuligheder. Det være sig i
forhold til erhvervsstøtte og –rådgivning, som regeringen vil gennemgå for at maksimere
udbyttet i forhold til produktivitet og innovation. Og det være sig i forhold til
afbureaukratisering, hvor regeringen vil afdække nye områder, hvor byrderne kan lettes.
Initiativerne skal udvikles under hensyn til både nystartede virksomheder, små- og
mellemstore virksomheder og store virksomheder.
Konkurrencen er på mange områder ikke stor nok i Danmark. Mere konkurrence betyder
lavere priser og et varieret udbud af varer og tjenester. Med hårdere konkurrence og mindre
omkostninger bliver danske virksomheder stærkere på det globale marked. Regeringen vil
blandt andet se på, om konkurrencen kan øges gennem en mere effektiv og anvendelig
konkurrencelovgivning.
NYE SAMARBEJDSFORMER MELLEM DEN PRIVATE OG OFFENTLIGE SEKTOR
Tiden er inde til at se pragmatisk på grænserne mellem den private og offentlige sektor.
Den offentlige sektor og private virksomheder skal samarbejde og lære af hinanden. Det er
simpelthen mest effektivt, og det kan give nye vækstmuligheder og nye job. Partnerskaber
mellem offentligt og privat kan åbne nye muligheder til at kommercialisere de løsninger,
der udvikles.
25
ØGET VÆKSTFINANSIERING
Tilgængeligheden af risikovillig kapital er faldet under krisen. Det har sat mange
virksomheder i store finansieringsmæssige problemer, og det er nødvendigt at iværksætte
tiltag, der kan forbedre muligheden for kapital til iværksættere og andre små virksomheder.
Regeringen vil undersøge muligheder for at små virksomheder også får mulighed for at
udstede virksomhedsobligationer samt afdække, om der skal ske ændringer i f.eks.
Vækstfondens muligheder for at tilføre virksomhederne risikovillig kapital.
Derudover vil regeringen gennemføre en grundig analyse af den samlede erhvervsstøtte.
Analysen skal danne grundlag for en beslutning om en reduktion og omlægning af
erhvervsstøtteordningerne. Regeringen vil forsyne alle relevante erhvervsstøtteordninger
med en solnedgangsklausul, som skal sikre, at erhvervsstøtten løbende evalueres, som
grundlag for beslutninger om en eventuel videreførelse.
Regeringen vil søge at gennemføre en fuldt finansieret afskaffelse af iværksætterskatten.
ÅBENHED OVER FOR UDLANDET
Danmark skal være et åbent land, som bruger de muligheder, globaliseringen giver os.
Regeringen vil satse målrettet på at forbedre vilkårene for at tiltrække udenlandske
virksomheder og højtkvalificeret arbejdskraft fra udlandet. Regeringen vil derfor styrke den
internationale rekruttering og blandt andet forbedre modtagelsen af medrejsende familier
og ægtefæller samt sikre bedre rammevilkår for familiernes liv, mens de er her. Blandt
andet ved at fremme muligheden for etablering af internationale skoler.
Det er også væsentligt, at danske eksportvirksomheder får langt bedre fat især på de nye
store vækstmarkeder i BRIK-landene. Vi er ikke gode nok til at udnytte potentialerne i
forhold til disse lande. Regeringen vil udarbejde konkrete og målrettede strategier for alle
BRIK-lande. Og vi skal i højere grad prioritere og koordinere strategiske indsatser i disse
lande og i næste bølge af vækstlande.
For at styrke virksomhedernes forretningsmuligheder over for udenlandske samarbejdspartnere
og styrke det danske turisterhverv vil regeringen gennemføre en gennemgribende
revision af de danske visumregler, der skal sikre, at reglerne bliver tidssvarende og i tråd
med visumreglerne i vores nabolande.
Endelig vil regeringen gøre en langt større indsats for at hjælpe virksomhederne med at få
fodfæste på eksportmarkederne. Derfor skal den nuværende eksportindsats koordineres
bedre.
FORSKNINGS- OG INNOVATIONSPOLITIK
Mange danske virksomheder brænder for at udvikle globalt førende produkter netop på de
områder, hvor vi er længst fremme. Regeringen vil indgå i en tæt dialog med erhvervslivet
og offentlige serviceområder om prioritering af forsknings- og udviklingsmæssige
indsatsområder.
26
AKTIV HJÆLP TIL YDEROMRÅDERNE
Nogle af de yderste egne af Danmark er præget af stagnation og tilbagegang. Der skal også
skabes en positiv udvikling i yderområderne.
Det er samtidigt afgørende for udviklingen i yderområderne, at landbrugets økonomi
stabiliseres, så erhvervet fortsat kan bidrage til beskæftigelsen i udkantsområderne.
AKTIV ARBEJDSMARKEDSPOLITIK
Vi har brug for et dynamisk arbejdsmarked. Ledige job skal besættes hurtigt, og de
arbejdsløse skal hurtigt kunne få et nyt job. Mange klarer selv den opgave, men andre har
brug for hjælp. Det skal ske gennem en aktiv arbejdsmarkedspolitik, der hjælper de ledige
med at finde et nyt job og som hjælper dem, der har for få kvalifikationer med at få de
rigtige og relevante uddannelsestilbud.
I de seneste ti år er der sket en bureaukratisering af arbejdsmarkedspolitikken.
Undersøgelser fra blandt andet Rigsrevisionen viser, at indsatsen ikke er tilstrækkeligt
effektiv trods de store summer, der anvendes på den aktive beskæftigelsespolitik.
Regeringen ønsker, at beskæftigelsesindsatsen i højere grad måles på sine resultater end
på processer.
Regeringen vil:
• Fremrykkeaktiveringen af dagpengemodtagere og arbejdsmarkedsparate
kontanthjælpsmodtagere og samtidig sikre bedre hjælp til løse de ikkearbejdsmarkedsparate
kontanthjælpsmodtageres forskelligartede problemer.
• Sikre at større organisatoriske ændringer på beskæftigelsesområdet forberedes
grundigt og annonceres i god tid. Regeringen vil indgå dialog med de relevante
parter om eventuelle ændringer af organiseringen af beskæftigelsesindsatsen.
• Søge refusionen på beskæftigelsesområdet ændret, så der lægges mere vægt på
resultater frem for efterlevelse af proceskrav.
• Skabe flere frihedsgrader i beskæftigelsesindsatsen, så den bliver mere jobnær og
tager udgangspunkt i den enkelte lediges behov.
• Arbejde for, at dobbeltarbejde mellem a-kasserne og jobcentrene undgås.
Eventuelle merudgifter forbundet hermed finansieres af trepartsforhandlingerne.
DANSKE ARBEJDSVILKÅR
En forudsætning for den danske arbejdsmarkedsmodel er, at dem, der arbejder i Danmark,
arbejder på danske vilkår. Det er på det grundlag, vi vil byde udenlandsk arbejdskraft
velkommen:
• Øget myndighedskontrol, herunder et mere effektivt samarbejde mellem relevante
myndigheder og en styrket oplysningsindsats over for udlændinge.
• Stærkere indsats for gennem EU at fuldbyrde danske arbejdsretsdomme i
udlandet.
• Undersøge mulighederne for at undgå social dumping, når der udføres større
offentlige opgaver.
27
GRØN OMSTILLING
Verden står overfor to alvorlige kriser. Den økonomiske krise og klima/miljøkrisen. Begge
kriser skal løses i en verden præget af store forandringer på vej mod en ny verdensorden.
Kloden kan ikke bære presset på ressourcer og klima, hvis den nuværende retning
fastholdes. Derfor står bæredygtighed, grøn økonomi og konkret indsats overfor stigende
forureningsproblemer, ressourcemangel og klimaforandringer meget højt på regeringens
dagsorden.
Det kræver en større dansk indsats i internationale forhandlinger og i EU for at sikre en
mere bæredygtig udvikling.
Danmark har chancen for udvikle sig til et grønt demonstrationsland for nye teknologier og
nye metode. På den måde vil vi skabe grundlaget for at bevare og udvikle nye produktions
– og videns arbejdspladser i den private sektor til erstatning for de tusindvis af job som
Danmark mistede i de seneste år.
Derved forenes fordelene ved et bedre miljø og en stigende beskæftigelse i form af grøn
vækst.
Regeringen vil af disse grunde i højere grad end det tidligere har været tilfældet medtage
miljø, klima og energi i regeringens beslutningsprocesser.
GRØN ØKONOMI OG ERHVERVSUDVIKLING
Vores tilgang er, at det er ved at gå forrest med ambitiøse mål og en ambitiøs plan, at vi
sikrer en grøn økonomi og erhvervsudvikling i Danmark, og gør Danmark klar til en fremtid,
hvor al energi er vedvarende.
De kommende år vil vi på globalt plan se stadig stigende efterspørgsel efter energi.
Samtidig vil reserverne af særligt olie og gas blive koncentreret på stadig færre lande. Det
giver risiko for stigende og ustabile priser på energi.
En omlægning af skatter og afgifter skal sikre, at der skabes de rette incitamenter til at
tænke og handle grønt. Det skal kunne betale sig at spare på energien og reducere
anvendelsen af pesticider.
En grøn omstilling vil også bidrage til at reducere vores udledning af drivhusgasser. Og vi vil
understøtte de grønne styrkepositioner, som Danmark i forvejen er kendt for. Grøn
teknologi giver grønne arbejdspladser.
Med klare mål og intelligent regulering vil danske virksomheder kunne afprøve ny grøn
teknologi på det danske hjemmemarked. Det vil give dem et forspring i konkurrencen på de
nye grønne eksportmarkeder. Hvad enten det gælder vandteknologi, bioteknologi,
landbrugsrelateret miljøteknologi eller energiteknologi.
Virksomheder uden for de grønne brancher vil på kort sigt kunne få stigende energiomkostninger,
men regeringen lægger vægt på, at virksomhederne i de konkurrenceudsatte
erhverv får tid til at tilpasse sig. Det vil gøre alle Danmarks virksomheder mindre
sårbare over for stigende og svingende energipriser.
28
Grøn omstilling kræver teknologi. Mange af de teknologiske løsninger anvender vi allerede i
dag. Andre er udviklet, men endnu ikke udbredt. Og der vil også være behov for at udvikle
helt ny teknologi.
Den grønne omstilling skal ske gennem et tæt offentligt-privat-samarbejde. Ved at opstille
konkrete, ambitiøse og langsigtede mål bl.a. for vedvarende energi og gennemføre
intelligent grøn regulering, vil regeringen tilskynde virksomheder til at udvikle, teste og
udbrede de teknologiske løsninger, som den grønne omstilling kræver.
KLIMA- OG ENERGI
Klimaudfordringen skal tages alvorligt og samtidig bruges som løftestang for innovation,
jobskabelse, øget eksport af grønne teknologier, opkvalificering af arbejdsstyrken og
involvering af kommuner og borgere i omstillingen.
En nedbringelse af udslip af drivhusgasser vil samtidig reducere andre former for
luftforurening markant, da en meget stor del af forureningen med bl.a. NOx og
partiklerskyldes afbrænding af fossile brændstoffer.
Det indebærer, at der skal fastsættes ambitiøse målsætninger for dansk klima- og
energipolitik:
• Hele vores energiforsyning skal dækkes af vedvarende energi i 2050. Vores el- og
varmeforsyning skal dækkes af vedvarende energi i 2035. Kul udfases fra danske
kraftværker og oliefyr udfases senest i 2030. Disse mål skal nås gennem en
offensiv indsats fra dag et.
• Det er regeringens mål, at Danmarks udslip af drivhusgasser i 2020 reduceres med
40% i forhold til niveauet i 1990. Regeringen vil i 2012 fremlægge en klimaplan, der
peger frem mod dette mål, og som også fastsætter et mål for reduktion af
drivhusgasser fra ikke-kvotesektoren.
• Halvdelen af Danmarks traditionelle el-forbrug skal komme fra vind i 2020.
• Der skal udarbejdes en ny samlet strategi for etablering af smarte elnet i Danmark.
• Regeringen vil opprioritere forsknings- og udviklingsmidlerne til klima- og grønne
energiteknologier.
• I EU vil regeringen arbejde for, at der fastlægges bindende mål for energibesparelser
og vedvarende energi – også efter 2020 – og at EU’s målsætning for
reduktion af CO-2-udledningen i 2020 sættes op fra 20 pct. til 30 pct.
• Internationalt vil Danmark arbejde aktivt for en ambitiøs og bindende international
klimaaftale, og sikre at Danmark lever op til sin del af ansvaret for reduktion,
teknologioverførsel og klimafinansiering.
Målene skrives ind i en klimalov – inspireret af den britiske og den skotske klimalov.
Samtidig søges eksisterende lovgivning forenklet. Loven skal på et bredt politisk grundlag
gøre det muligt at foretage årlige vurderinger af, hvorvidt klimaindsatsen er på rette spor.
Til dette arbejde udvides det miljøøkonomiske råds opgaver, så de løbende evaluerer
igangsatte tiltag og rådgiver regeringen i klimaspørgsmål.
For at leve op til målene kræves en bred indsats på især energi, transport og landbrug.
Regeringen vil tage initiativer til en sådan bred indsats, der tilsammen vil udgøre en
ambitiøs dansk klimastrategi.
29
Regeringen vil undersøge og udarbejde konkrete forslag til finansieringen af de tiltag, der
skal realisere målsætningen om 40 pct. reduktion af drivhusgasser. Regeringen vil bl.a.
lægge vægt på, at forventede afgiftstab som følge af udfasningen af kul, olie og gas,
reduceret energiforbrug mv. finansieres ved en omlægning af afgifterne som også foreslået
i VK-regeringens Energistrategi 2050. Udbygningen af vedvarende energi finansieres som i
dag ved PSO- og lignende ordninger.
EN AMBITIØS, LANGSIGTET OG BRED ENERGIAFTALE
• Regeringen vil hurtigst muligt fremlægge et forslag til en energiaftale baseret på
en kombination af flere energibesparelser, fortsat udbygning af den vedvarende
energi bl.a. med stigende brug af vindkraft i den danske elforsyning.
• På dette grundlag vil regeringen optage forhandlinger med alle Folketingets partier
om en bred og langsigtet energiaftale, så de berørte danske virksomheder f.eks. i
vindmølleindustrien får et langt varsel om udviklingen på det danske energimarked.

TRAFIK
Bedre fremkommelighed og mindre luftforurening
Danmark har brug for en ny trafikpolitik, som gør det lettere for danskerne at komme på
arbejde og for virksomhederne at transportere deres varer. Et moderne samfund
forudsætter høj mobilitet. Mobilitet er frihed for den enkelte, men også en forudsætning for
vores velfærdssamfund. En mere effektiv og udbygget trafikal infrastruktur er derfor også
en forudsætning for øget vækst.
Regeringen har endvidere som målsætning at gøre Danmark uafhængig af fossile
brændstoffer. Derfor skal en ny transportpolitik sammentænke Danmarks infrastrukturelle
og miljømæssige udfordringer.
Danmark står overfor en række udfordringer på transportområdet, hvor det er nødvendigt
at tage fat på en ny måde:
• Danskerne spilder tusindvis af timer hver dag på grund af trængsel på vejene og på
grund af forsinkede tog. Det mindsker mobiliteten og er dermed en forhindring for
vækst.
• Der er en lang række vej- og baneprojekter som det ud fra en samfundsøkonomisk
betragtning ville være fornuftigt at gennemføre. Det skal afdækkes, hvornår det er
økonomisk fordelagtigt at anvende offentlig-privat partnerskab (OPP) til løsning af
disse projekter, og i hvilket omfang det kan skabe råderum til andre investeringer.
• Transporten er årsag til en betydelig del af Danmarks samlede CO2-udledningog en
væsentlig del af den CO-2-udledning, der stammer fra ikke-kvote sektoren. Hertil
kommer partikler, NOx’er, og støj, som har sundhedsmæssige og miljøskadelige
virkninger. Det er nødvendigt at nedbringe forureningen fra transportsektoren. Det
er herunder nødvendigt at lavere CO2-udslip fra sektoren bidrager markant til at
nå klimamålsætningerne.
30
Regeringen vil føre en ny transportpolitik med klare målsætninger. Det skal være attraktivt
for flere danskere at bruge den kollektive transport, det skal være billigere at købe en
energirigtig bil og vi skal investere i nye veje og jernbaner, der giver vækst.
Et centralt virkemiddel består i at sikre, at der købes biler, der forurener mindre. Der er i
særlig grad brug for at begrænse forureningen i byerne, hvor sundhedsskaderne fra
forurening er størst.
Der er også brug for at begrænse stigningen i biltrafikken ved at få flere til at vælge den
kollektive trafik, som er blevet voldsomt fordyret og busdriften er mange steder, også i
yderområderne, blevet forringet. Der er ligeledes brug for at få mere gods over på bane og
skib.
Regeringen vil derfor:
• Fremsætte forslag til en provenuneutral reform af afgifterne på personbiler, der
understøtter ovennævnte. Fritagelsen af elbiler for registreringsafgift forlænges til
2015
• Fremlægge en strategi for fremme af energieffektive køretøjer som hybrid plug-in,
el-biler mm. som omfatter infrastruktur mm.
• Fremsætte forslag om en kilometerbaseret afgift på lastbiler, hvis provenu bruges
på at gøre den kollektive trafik billigere og på investeringer i den kollektive trafik.
• Regeringen vil videreføre og udvide brugen af halvoffentlige selskaber til
finansiering af større infrastrukturprojekter. Det skal afdækkes, hvornår det er
økonomisk fordelagtigt at anvende offentlig-privat partnerskab (OPP) til løsning af
offentlige infrastrukturprojekter, og i hvilket omfang det kan skabe råderum til
andre investeringer.
• I det omfang der frigøres midler i eller til Infrastrukturfonden, vil regeringen
arbejde for, at 2/3 af disse bruges til kollektiv trafik, herunder letbaner, og cykling
og 1/3 til veje mv. Det svarer til fordeling af midlerne ved den oprindelige grønne
transportaftale fra 2009. Regeringen ønsker at elektrificere større dele af
jernbanenettet og arbejde for togforbindelser med væsentlig lavere rejsetid både
indenlandsk og til og fra udlandet.
• Regeringen vil fremsætte forslag om en betalingsring i Hovedstadsområdet.
Regeringen vil sikre en høringsfase og inddragelse af alle relevante interessenter.
Betalingsringen indføres for at nedbringe trængslen i og omkring
Hovedstadsområdet. Indtægterne, som forventes at udgøre ca. 2 mia. kr.,
anvendes til bedre og billigere kollektiv trafik i og omkring Hovedstadsområdet.
Betalingsringen vil reducere biltrafikken, sikre bedre fremkommelighed på vejene
og dermed spare borgere og virksomheder for kostbar tid, som i dag spildes i køer.
Desuden vil en betalingsring reducere luftforureningen og vejtrafikkens negative
virkninger på sundheden.
Cykling er et billigt, sundt og forureningsfrit transportmiddel. Det er en vigtig prioritering
for regeringen at fremme cyklismen.
• Regeringen vil sikre, at der fortsat vil være cykelpuljer, som kommunerne kan søge
til cykelprojekter, herunder nye cykelbyprojekter.
• Regeringen vil undersøge, om der kan gennemføres ændringer af færdselsloven til
gavn for cyklismen
31
Antallet af trafikulykker med dødelig udgang har glædeligvis været faldende set over en
årrække, men der er stadig mange, der dør eller kommer til skade i trafikken.
• For at styrke trafiksikkerheden vil regeringen styrke bekæmpelsen af ”sorte
pletter” og øge omfanget af den automatiske fartkontrol.
TRAFIK I ØVRIGT
• Regeringen vil fortsætte arbejdet med udviklingen af forbindelserne mellem Østog
Vestdanmark, herunder fortsætte undersøgelserne af en Kattegatforbindelse.
• Regeringen vil evaluere om der i forlængelse af strukturreformen kan etableres en
mere hensigtsmæssig organisering af den kollektive transport i Danmark.
• Regeringen ønsker at bevare Kastrup Lufthavn som et centralt knudepunkt for
lufttrafikken og vil analysere muligheden for at tage initiativer der fremmer dette
mål mest muligt.
NATUREN – GRØN VELFÆRD FOR ALLE
Sikring og udvikling af en varieret og mangfoldig natur, der er tilgængelig og til glæde for
alle i både hverdag og ferier, er og bør være en central del af Danmarks værdi- og
velfærdspolitik.
Alene af den grund vil regeringen give en ambitiøs naturpolitik høj prioritet.
Arter som agerhøne og hare der er tidligere var karakteristiske for det danske agerland er i
dag på listen over udsatte arter. Storken kan ikke finde tilstrækkelig med føde til at yngle i
Danmark. Det er håndgribelige tegn på at den intensive landbrugspraksis fylder alt for
meget i det danske landskab.
Undersøgelser viser, at Danmarks natur generelt mangler plads og er for lidt
sammenhængende. Der er brug for at gøre naturen og den biologiske mangfoldighed mere
robust over for blandt andet klimaændringer. Det vil samtidig gøre naturen mere attraktiv
for friluftsliv, turisme og daglig rekreation.
På trods af enkelte positive tendenser udvikler Danmarks natur sig samlet set desværre
klart negativt.
Regeringen vil derfor fremlægge en Naturplan Danmark, der vil have til hensigt:
• at sikre, at naturens mangfoldighed, variation og skønhed bevares og udvikles på
en måde, der er bæredygtig og til gavn for velfærden og menneskers trivsel i
Danmark,
• at der skabes mere natur og etableres mere skov – også bynært
• at sikre Danmark som et varieret, spændende og attraktivt land med en rig natur
med sammenhængende naturområder og et rent miljø, også til havs
• at medvirke til at gøre Danmarks natur mere robust over for følgerne af de
klimaændringer, der synes uundgåelige,
• at bidrage til at reducere Danmarks klimaforurening og
32
• og som tager udgangspunkt i EU og FN beslutninger og love om havmiljø,
vandmiljø, naturbeskyttelse og biodiversitet.
Regeringen vil udnytte mulighederne for at bruge en del af landbrugsstøtten fra EU til
naturformål, herunder også økologi.
VANDMILJØET
Danmark har ikke gennemført EU’s Vandrammedirektiv og Natura 2000 direktiver.
• Regeringen vil derfor vedtage vand- og naturplanerne, med udgangspunkt i de
foreliggende udkast, men med de tilpasninger, der er åbenlyst nødvendige og
hensigtsmæssige efter den allerede foretagne offentlige høring.
• Regeringen vil fremlægge en køreplan for fuld gennemførelse af EU’s
Vandrammedirektiv og Natura 2000 direktiverne, således at Danmark kommer
tættere på rettidig gennemførelse af vand- og naturplanerne, jf. forslaget om en
natur- og landbrugskommission.
Dette er også en forudsætning for at Danmark kan føre en aktiv indsats for at gennemføre
den europæiske vand- og naturlovgivning i hele EU, ikke mindst under Danmarks
formandskab.
LANDBRUGET
Regeringen ønsker at Danmark fortsat skal være et landbrugsland. Mange afledte erhverv
og arbejdspladser i den danske fødevareklynge forudsætter en primærproduktion.
Regeringen ønsker endvidere at sikre en bæredygtig udvikling af landbruget i Danmark, der
reducerer klimapåvirkningen og fremmer natur og biodiversitet,
Regeringen vil opstille tydelige og langsigtede målsætninger for landbruget, som i god tid
udstikker klare linjer for, hvordan kravene til landbruget skal opfyldes. Regeringen ser to
udviklingslinjer for landbruget: Et økologispor og et konventionelt industrilandbrugsspor.
Regeringens sigtelinje er, at industrilandbrug skal reguleres på linje med anden industri.
Kun derved skabes der mulighed for at videreudvikle et bæredygtigt landbrug.
Samtidig giver det nye muligheder for et landbrug, der kan bidrage til energiforsyningen og
nye muligheder for de produktionsvirksomheder, der producerer landbrugs-miljøteknologi.
Danmark skal være det sted, hvor de kommende års miljøteknologi inden for fødevareproduktion
og landbrug udvikles. Biogasteknologi, anden generations biobrændstoffer
såsom bioethanol samt teknologi til fjernelse af ammoniak burde for længst have været et
vigtigt dansk eksportområde. Andre lande – ikke mindst de europæiske – står overfor
samme udfordring med at mindske landbrugets naturbelastning, og det er en fordel, hvis
Danmark kommer først med den nødvendige teknologi og viden frem for at købe den
af andre.
Det vil være nødvendigt med en skærpet regulering af landbrugets brug/udvaskning af
kvælstof og af brugen af sprøjtegift blandt andet gennem en højere pesticidafgift og større
sikkerhedszoner omkring vandboringer. Giftfrit drikkevand er højt prioriteret.
33
• Målsætningen om at fordoble det økologisk dyrkede areal fra 2007 til 2020 er
nødlidende. Omlægningen til økologi foregår betydelig langsommere end forudsat.
Regeringen vil tage initiativer, der gør det muligt mindst at opfylde målsætningen.
Den grønne omstilling af landbruget er helt nødvendig. Udgangspunktet er en situation,
hvor landbruget har opbygget en stor gæld.
• Regeringen vil derfor nedsætte en hurtigt arbejdende uafhængig natur- og
landbrugskommission til udarbejdelse af forslag til løsning af landbrugets
strukturelle og økonomiske og miljømæssige udfordringer, herunder hvordan
erhvervet kan bidrage i klimaindsatsen og til miljø- og naturindsatsen.
MILJØOMRÅDET I ØVRIGT
Danskerne skal sikres mod gift i vandet, luften og jorden, såvel som i maden og kroppen.
Reduceret brug af fossile brændstoffer vil som en vigtig sidegevinst bidrage til at nedbringe
især luftforureningen. Men der er brug for en yderligere indsats:
• Regeringen vil give de største byer større frihed til at etablere effektive ren-luftzoner
- som en forbedring af de nuværende miljøzoner – og vedtage krav til
luftkvaliteten og virkemidler til at opnå den.
• Regeringen vil iværksætte et arbejde med bæredygtig byudvikling
• Danmark skal igen helt i front på kemikaliedagsordenen, både politisk og som
udvikler af grønne løsninger.
o Regeringen vil etablere et program for udvikling af renere teknologi til
fremme af substitution af farlige stoffer i produkter.
o Kemikaliekontrollen og Danmarks position som førende indenfor studier
af kemikaliers cocktaileffekt skal styrkes.
o I EU vil regeringen særligt arbejde for udfasning af hormonforstyrrende
produkter bl.a. gennem en restriktiv regulering under REACH. Derudover
skal ses på muligheden for forbud.
KLIMATILPASNING – FOREBYGGELSE I STEDET FOR OVERSVØMMELSE
Danskerne har i sommeren 2011 for alvor oplevet adskillige tilfælde med usædvanlige
voldsomme skybrud. Det understreger behovet for klimatilpasning, som alt for længe har
været forsømt. Regeringen vil
• Etablere en Task Force for klimatilpasning, der skal udarbejde en handlingsplan for
klimatilpasning samt sikre hurtig implementering af EU’s oversvømmelsesdirektiv.
• Sikre at alle kommuner laver en handlingsplan for klimatilpasning indenfor max
2 år.
• Modernisere vandløbs- og vandforsyningslovene
• Undersøge om vandselskaberne har tilstrækkeligt gode muligheder for at
finansiere klimatilpasning og om behovet for klimatilpasning i form af andre tiltag
end kloakering gør det hensigtsmæssigt at justere arbejdsfordelingen mellem
kommuner, vandselskaber og myndigheder i øvrigt.
34
TVÆRGÅENDE TILTAG PÅ DET GRØNNE OMRÅDE
• Regeringen vil udarbejde en ny og forpligtende bæredygtighedsstrategi med faste
mål, tidsgrænser og tilhørende indikatorer og overvågning.
• Der udarbejdes et nyt sæt indikatorer med henblik på at give et retvisende billede
af udviklingen i forhold til regeringens målsætninger, som – hvor det er relevant -
anvendes ved miljøvurderingen af lovforslag.
• Der skal indføres nye retningslinjer for beregning af samfundsøkonomisk
rentabilitet af miljø- og energiprojekter, der ligger mere på linje med de lande, vi
normalt sammenligner os med. Det indebærer bl.a. forudsætninger om lavere
kalkulationsrente og realistiske energiprisstigninger. Barrierer for samarbejde
mellem kommunerne på miljø og naturområdet fjernes. Forvaltningen af naturområder
indgår endvidere i overvejelserne om en justering af strukturreformen
35
EN AKTIV OG ANSVARLIG UDENRIGSPOLITIK
Verden er under hastig forandring. Den økonomiske og politiske magt er ved at blive spredt
til flere centre. Nye trusler og udfordringer afløser gamle. Globaliseringen har knyttet
verden tættere sammen - økonomisk, politisk og kulturelt. Det har bidraget til vækst, der
har bragt millioner ud af fattigdom, men ladt andre tilbage. Det har bidraget til forstærkede
krav om demokrati og frihed, men også konflikter, massive klima- og miljøproblemer,
flygtningestrømme, ekstremisme og terrorisme.
Regeringen mener, at alle mennesker har ret til at leve et liv i frihed fra frygt og fattigdom,
og med frihed til at kunne ytre og udfolde sig. Det er derfor nødvendigt at føre en aktiv og
ansvarlig udenrigspolitik for at påvirke den verden, vi lever i. Vi skal fremme en mere
fredelig og retfærdig verden i overensstemmelse med vore holdninger og værdier. Og vi skal
fremme vore nationale interesser. Danmarks udenrigspolitik skal bidrage til en markant
international indsats for grøn vækst og bæredygtig udvikling.
Danmark skal fortsat tage ansvar og være en stærk og pålidelig partner i det internationale
samarbejde. Det gælder i hele spektret fra udviklingsbistand til militære missioner. Men vi
skal gøre det ansvarligt og ambitiøst. Derfor er der også behov for en politik, der bidrager
til at styrke Europas rolle i verden og Danmarks rolle i Europa. Under det danske EUformandskab
vil vi yde vores bidrag til et styrket EU, der løser de problemer, som optager
borgerne i hverdagen.
ET AKTIVT DANMARK I ET STÆRKT EUROPA
Danmarks interesser og værdier varetages bedst gennem et stærkt europæisk samarbejde.
Som et lille land med en åben økonomi bliver vi dybt påvirket af udviklingen i resten af
Europa og verden. Vores medlemskab af EU giver os den stærkeste platform for
medindflydelse på denne udvikling.
Den 1. januar 2012 overtager Danmark formandskabet i EU. Regeringen vil arbejde for, at
det danske EU-formandskab sætter en offensiv dagsorden inden for grøn og bæredygtig
vækst i lyset af den internationale finanskrise og klimakrise. Det skal samtidig sikre en
stærk europæisk stemme i de internationale klimaforhandlinger og ved Rio + 20 topmødet i
Brasilien i juni 2012.
Regeringen vil i et tæt og tillidsfuldt samarbejde med de øvrige medlemslande og EU’s
institutioner arbejde målrettet for at skabe de resultater, som bringer Europa videre.
Hovedopgaven er at sikre, at vi i fællesskab får lagt den økonomiske krise bag os og at vi
skaber grundlaget for økonomisk, finansiel, social og miljømæssig ansvarlig vækst og
beskæftigelse.
Regeringen vil under det danske formandskab arbejde for, at EU’s budget for perioden
2014-2020 understøtter denne udvikling. Vi vil samtidig arbejde for, at vækstpotentialet i
Europa styrkes gennem et revitaliseret indre marked, der er en stærk hjemmebane for
verdens førende højteknologiske virksomheder og frembringer innovative løsninger på de
store udfordringer såsom stigende oliepriser, vandmangel og ressourceknaphed.
Regeringen vil øge Danmarks engagement i EU. Forsvarsforbeholdet afskærer Danmark fra
at deltage i de vigtige bidrag, EU yder til fred og sikkerhed i verdens brændpunkter.
36
Det begrænser Danmarks muligheder for at føre en aktiv og ansvarlig udenrigspolitik.
Regeringen vil derfor søge forsvarsforbeholdet afskaffet ved en folkeafstemning.
Retsforbeholdet forhindrer, at Danmark kan deltage i EU-samarbejdet om kampen mod
organiseret kriminalitet, narkohandel, terrorisme, børneporno, hvidvaskning af penge og
samarbejdet om håndteringen af migrationsudfordringen, herunder illegal indvandring og
beskyttelse af handlede kvinder. Regeringen vil derfor ved en folkeafstemning søge
retsforbeholdet erstattet med en tilvalgsordning, der betyder at Danmark selv kan
bestemme, hvilke dele af retssamarbejdet, vi vil deltage i.
Regeringen vil indkalde partierne til drøftelser med henblik på at tilvejebringe et bredt
flertal for at afskaffe forsvarsforbeholdet og erstatte retsforbeholdet med en
tilvalgsordning.
Regeringen ønsker, at Danmark engagerer sig aktivt i Europas økonomiske styring og
udvikling. Danmarks deltagelse i Konkurrenceevnepagten (Euro-plus pagten) medvirker til,
at vi kan arbejde aktivt for, at EU-landene fører en ansvarlig økonomisk politik, der
fokuserer på høj beskæftigelse, sunde offentlige finanser og et stabilt finansielt system.
Regeringen har følgende konkrete pejlemærker for sin Europapolitik:
• Regeringen vil arbejde for en effektiv bekæmpelse af grænseoverskridende
kriminalitet indenfor Schengen-samarbejdet. Danmark skal i samarbejde med
vores nabolande udføre en effektiv toldkontrol baseret på en mobil, fleksibel og
efterretningsbaseret indsats i overensstemmelse med de fælles regler, der gælder i
EU. Planerne fra maj 2011 om at opføre nye kontrolanlæg ved de danske grænser
vil ikke blive gennemført.
• Europapolitikken skal fortsat understøtte det unikke danske velfærdssamfund og
den danske arbejdsmarkedsmodel. Regeringen vil prioritere indsatsen mod social
dumping, underbetaling og dårlige arbejdsforhold i EU-landene.
• Regeringen vil presse på for en 30 % CO2-reduktion i EU i 2020 i forhold til 1990. Vi
vil arbejde for, at EU’s indre marked i højere grad understøtter efterspørgslen efter
bæredygtige produkter og løsninger.
• Regeringen vil arbejde for at reducere landbrugsstøtten i EU på en måde, der
gavner forskning, innovation og markedsadgangen for udviklingslandene,
forbedrer miljøet og modvirker klimaforandringer. Regeringen vil desuden arbejde
for, at medlemslandenes muligheder for at vælge at bruge en større del af
landbrugsstøtten til formål som natur, miljø og økologi styrkes.
• Regeringen vil arbejde for, at reformen af EU’s fiskeripolitik sikrer et
konkurrencedygtigt erhverv, men også en langt mere ambitiøs strategi for sikring
af verdens fiskebestande, den marine biodiversitet og sikrer, at verdens
fiskeressourcer udnyttes bæredygtigt til gavn for de lokalsamfund, der afhænger
af fiskeriet.
• Regeringen vil aktivt arbejde for, at EU’s nye udenrigstjeneste bliver en stærk og
effektiv aktør, så EU på stadig flere områder kommer til at tale med én stemme. En
stærk fælles udenrigstjeneste skal styrke samarbejdet med de strategiske
partnerlande. Det gælder ikke mindst USA og BRIK-landene
• Regeringen vil gå forrest i EU i kampen for indførelse af en global skat på
finansielle transaktioner og vil presse på for en stærkere og klogere international
regulering af finanssektoren for at forhindre flere finanskriser. EU bør bruge sin
politiske og økonomiske vægt til at presse USA, Japan og andre lande til at indføre
internationale standarder for finansverdenen.
37
• Regeringen vil arbejde for, at EU på globalt plan fremmer fair og fri international
handel, og for at de strandede forhandlinger i WTO føres frem til et resultat, som
kommer hele verdensøkonomien – og ikke mindst de fattigste lande - til gode.
• Regeringen vil målrettet understøtte EU’s nabolandes ønske om et tættere
samarbejde, herunder inddragelse i EU’s programmer og adgang til EU’s markeder
i takt med fremskridt i landenes reformbestræbelser. Udvidelsesprocessen
forsætter inden for de aftalte rammer.
• Regeringen vil arbejde for, at EU får en fælles politik for illegal indvandring.
Regeringen vil styrke samarbejdet med EU’s nabolande om at standse illegal
indvandring på en både effektiv og værdig måde, og vi vil arbejde for, at alle
asylansøgere i Europa får rimelige levevilkår imens de venter på at få deres asylsag
afgjort.
• Regeringen vil arbejde for, at der skabes en bedre sammenhæng mellem EU’s
politik inden for alle de mange sektorer, som berører udviklingslandene.
• Regeringen vil aktivt bidrage til og arbejde for, at EU hurtigst muligt under det
danske formandskab realiserer løfterne om en samlet og ambitiøs hjælpepakke og
markant øget markedsadgang til lande, der forpligter sig til demokratisk udvikling
med særligt henblik på at stabilisere udviklingen i Nordafrika og Mellemøsten.
ØGET FOKUS PÅ DANSK EKSPORT
Dansk eksport skal igen op i gear. Danmark skal i højere grad satse på de nye vækstlande
som Brasilien, Rusland, Indien og ikke mindst Kina (BRIK-landene), samt den næste bølge af
vækstlande. Danske styrkepositioner skal markedsføres offensivt. Det gælder f.eks.
bæredygtige teknologier inden for blandt andet vandrensning, vedvarende energi,
bioteknologi, energieffektivitet og velfærds- og sundhedsteknologi. Andre styrkepositioner
såsom fødevarer, søfart og infrastruktur vil også stå centralt.
• Regeringen vil udarbejde konkrete og målrettede strategier for BRIK-landene, der
omfatter alle relevante ministerier.
• Regeringen vil opprioritere eksportfremme og prioritere arbejdet på de danske
ambassader med at udbrede kendskabet til danske produkter og øge danske
markedsandele. De små- og mellemstore virksomheder vil være i fokus.
Regeringen vil i sammenhæng hermed etablere one-stop-shops, som gør det mere
enkelt at få overblik over udbudsopgaver især i BRIK-landene, få hjælp til
eksportcertifikater og få generel rådgivning om eksportmuligheder.
• Regeringen vil arbejde for at tiltrække udenlandske investeringer til Danmark og
yde mere målrettet rådgivning til udenlandske virksomheder, der ønsker at
operere på det danske marked.
• Regeringen vil gå i front når det gælder danske virksomheders globale
ansvarlighed over for arbejdstager- og menneskerettigheder, internationale
miljøstandarder og kampen mod korruption.
FATTIGDOM OG GLOBAL ULIGHED
Regeringen vil styrke dansk udviklingspolitik med fattigdomsbekæmpelse som
omdrejningspunkt. Bistanden skal i højere grad være rettighedsbaseret med særligt fokus
på kvinders rettigheder og muligheder. Indsatsen for at fremme bæredygtig udvikling skal
opprioriteres. En forudsætning for varige fremskridt er økonomisk udvikling. Afrika er en af
38
de regioner i verden, hvor væksten er størst, men der er behov for en styrket indsats til at
omsætte væksten til holdbar fattigdomsbekæmpelse og varige jobs til den voksende
gruppe af unge i Afrika.
For at fastholde fokus på den fattigdomsorienterede udviklingsbistand, vil regeringen
oprette to separate budgetrammer. Dels en ramme til fattigdomsorienteret udviklingsbistand,
som fokuserer på de mest forarmede lande, og som vil udgøre langt størstedelen af
dansk udviklingsbistand. Dels en global ramme, som vil omfatte stabiliseringsindsatser og
udviklingsbistand, der ikke nødvendigvis er direkte fattigdomsorienteret, herunder en pulje
til ny sikkerhedspolitik.
Den globale ramme og puljen til ny sikkerhedspolitik vil omfatte i) støtte til stabilisering,
genopbygning og kapacitetsopbygningsprojekter i konfliktområder; ii) klima- og miljø-
bistand og iii) støtte til de demokratiske forandringer og økonomiske reformer i
Mellemøsten og Nordafrika, herunder gennem målrettet støtte til god regeringsførelse,
civilsamfundsorganisationer og en fri presse.
• Regeringen vil opjustere udviklingsbistanden, så den over en årrække kommer
tilbage på 1 pct. af BNI.
• Regeringen vil styrke arbejdet med at udbrede god regeringsførelse og bekæmpe
korruption, både hos bistandsmodtagere og hos donorer og samarbejdspartnere.
• Regeringen lægger stor vægt på, at dansk udviklingsbistand er effektiv. Regeringen
vil fortsat løbende evaluere den danske udviklingsbistand og vil desuden arbejde
på at udvikle endnu bedre metoder til at måle udviklingsbistandens effekt.
• For at sætte fokus på betydningen af, at rige lande yder deres bidrag til at
bekæmpe den globale fattigdom og støtte udviklingen i verdens fattigste lande vil
regeringen tage initiativ til at danne og stå for koordineringen af et netværk for
lande, der giver mere end 0,7 % af BNI i udviklingsbistand – ”0,7 %-netværket”.
Netværket skal bl.a. i FN-regi arbejde for, at flere lande giver mindst 0,7 % i
udviklingsbistand.
• Danmark vil arbejde aktivt for et stærkere samarbejde med og øget ejerskab og
ansvar i verdens fattigste lande.
• Danmark skal føre an i kampen for at lukke skattehuller, adressere illegale
kapitaloverførsler og fremme en retfærdig beskatning af naturressourcer i verdens
fattigste lande.
• Regeringen vil styrke oplysningsarbejdet om forholdene i udviklingslandene og den
danske udviklingsbistand.
DEMOKRATI OG MENNESKERETTIGHEDER
Diplomati og dialog skal være omdrejningspunktet i dansk udenrigspolitik. Danmark skal
yde støtte til fremme af menneskerettighederne, styrke indsatsten for at fremme god
regeringsførelse og samfund baseret på retsstatsprincipper, samt støtte udvikling af
demokratiske institutioner. Indsatsen for menneskerettighederne starter dog med, at vi
sikrer os, at de altid respekteres hos os selv.
Kun derved kan vi via dialog med skrøbelige og/eller udemokratiske stater og støtte til
demokratiske kræfter udbrede respekten for menneskerettighederne. Danmark skal turde
kritisere alle, der groft krænker menneskerettighederne eller overtræder konventioner.
39
I kampen for menneskerettigheder står FN og FN’s princip om Responsibility to Protect
(R2P) centralt. Det er statens primære ansvar at beskytte sine egne borgere, men
verdenssamfundet har en pligt til at reagere, hvis en stat ikke kan eller vil beskytte
borgerne. Regeringen vil styrke indsatsen i FN for at operationalisere R2P-princippet.
• Regeringen vil styrke public diplomacy-arbejdet for at udvikle dialogen med andre
lande bl.a. om menneskerettigheder og demokrati. Danske ambassadører skal i
videst muligt omfang være synlige i den offentlige debat. Regeringen vil især
styrke dialogen med den muslimske verden og bidrage til at fremme demokrati,
menneskerettigheder, frie medier og ligestilling.
• Danmark skal med udgangspunkt i FN-pagten og i R2P-princippet være med til at
stoppe særligt grove menneskerettighedskrænkelser som folkemord, krigsforbrydelser,
etnisk udrensning og forbrydelser mod menneskeheden.
• Intervention for at beskytte civilbefolkningen skal som altovervejende hovedregel
ske med mandat fra FN’s sikkerhedsråd. Men hvis Sikkerhedsrådet – i en situation
med et entydigt og akut behov for humanitær begrundet militær intervention – er
ude af stand til at handle, kan det undtagelsesvis være påkrævet og i
overensstemmelse med folkeretten, at Danmark deltager i samarbejde med
relevante organisationer som f.eks. NATO, EU eller andre regionale fora.
• Regeringen vil arbejde for, at Den Internationale Straffedomstol (ICC) bliver et
universelt anerkendt og effektivt organ til at retsforfølge personer, som har begået
grove menneskerettighedskrænkelser.
• Regeringen vil arbejde for, at FN’s Menneskerettighedsråd bliver et effektivt organ,
f.eks. ved at udelukke lande fra deltagelse i Rådet, hvis der i FN er vedtaget en
resolution om menneskerettighedsforholdene i det pågældende land.
• Institut for Flerpartisamarbejde skal bidrage til at opbygge folkeligt forankrede
demokratiske partier i udviklingslande.
Institut for Menneskerettigheder gøres til en selvstændig institution, således at instituttets
stilling som Danmarks Nationale Menneskerettighedsinstitution (NHRI) styrkes og
tydeliggøres. Som følge heraf nedlægges Dansk Center for Internationale Studier og
Menneskerettigheder, således at også Dansk Institut for Internationale Studier gøres til en
selvstændig institution.
INTERNATIONAL FRED OG SIKKERHED
Danmark er et lille land, og vi ved af erfaring at vi kun kan beskytte os selv og vores
sikkerhed gennem internationalt samarbejde. Derfor er dansk sikkerhedspolitik forankret i
et vedvarende arbejde for at styrke de internationale organisationer og den internationale
retsorden. FN, NATO og EU udgør fundamentet for dansk sikkerheds- og forsvarspolitik,
ligesom det tætte forhold til USA står helt centralt.
Danmark skal yde et aktivt bidrag til opretholdelse af international fred og sikkerhed. Det
danske forsvar skal fortsat kunne levere militære enheder, der kan indsættes hurtigt og
effektivt i de internationale opgaver, som Folketinget beslutter, at Danmark skal deltage i.
Regeringen lægger derfor vægt på, at effektiviseringer og bedre ressourceudnyttelse
gennemføres på en måde der muliggør, at Danmark fortsat kan levere et markant bidrag til
internationale missioner. Ambitionsniveauet for danske bidrag til internationale missioner
vil fremover være kvalitativt frem for kvantitativt funderet.
40
Den internationale militære tilstedeværelse i Afghanistan er under nedtrapning. Regeringen
vil gennemføre Helmand Planen 2011-12, som et bredt flertal i Folketinget står bag. Der vil
ske en omstilling af den danske indsats fra kamp til træning og kapacitetsopbygning af de
afghanske sikkerhedsstyrker. Det videre forløb i tilbagetrækningen fra 2013 forhandles på
grundlag af aftalen om, at de danske kampenheder skal være ude senest ved udgangen af
2014, mens den civile udviklingsbistand øges og fastholdes en længere årrække.
Danmark skal i fremtiden også deltage i mere traditionelle fredsbevarende missioner og
globale sikkerhedsopgaver som kampen mod pirateri, hvor der også er behov for en mere
koordineret indsats for at skabe udvikling og retsorden på land.
• For regeringen er det et klart princip, at danske soldater kun kan udsendes i
internationale militære operationer med opbakning fra mindst to tredjedele af
Folketinget.
• Regeringen fastholder beslutningen om at reducere forsvarsudgifterne som
foreslået af den foregående regering og vil snarest tage kontakt til forsvarsforligets
parter med henblik på at opnå enighed om en udmøntning og gradvis
indfasning af besparelserne startende allerede i 2013. Det er regeringens hensigt,
at det nuværende forsvarsforlig afløses af et tilsvarende bredt flerårigt forlig.
• Regeringen vil modernisere ledelsen af forsvaret, så den tilpasses fremtidens krav i
forhold til koordineret og effektiv ressourceudnyttelse og opgavevaretagelse. I den
forbindelse skal det overvejes om en grundlæggende ændret struktur i forsvarets
top samt en reform af forsvarets personalestruktur vil kunne bidrage til et mere
effektivt forsvar.
• Regeringen vil styrke det danske forsvars evne til at uddanne og træne lokale
sikkerhedsstyrker og bistå med sikkerhedssektorreformer i udviklingslande.
• Regeringen vil i forbindelse med fremtidige indkøb i forsvaret vurdere, om bi- eller
multilateralt samarbejde inden for materielanskaffelser, drift og vedligeholdelse
samt uddannelse og træning er en mulighed. Regeringen vil i den sammenhæng
tage initiativ til et snarligt konkret øget nordisk samarbejde på forsvarsområdet.
• Partierne bag forsvarsforliget har besluttet, at der skal gennemføres en
undersøgelse af værnepligtens fremtid. Regeringen vil af ressourcemæssige
årsager allerede nu drøfte at suspendere indkaldelsen af værnepligtige med
forligspartierne.
• Regeringen vil udarbejde en samlet strategi for Danmarks indsats imod
international terrorisme. Strategien udformes med baggrund i et udvalg eller en
kommission, der etableres for at vurdere effektivitet og omkostninger i de hidtil
anvendte virkemidler i terrorbekæmpelsen.
• Regeringen vil med respekt for retssikkerheden og den personlige frihed styrke
beskyttelsen mod cyberangreb. En robust infrastruktur for informations- og
kommunikationsteknologi er vigtig for landets økonomi og sikkerhed. For at styrke
beskyttelsen mod cyberangreb mv. samles de forskellige myndigheders indsats i et
IT sikkerhedscenter (under Forsvarsministeriet), der skal varetage opgaven som
den nationale IT-sikkerhedsmyndighed og Governmental Computer Emergency
Response Team (Gov CERT).
• Regeringen vil fastholde et robust og fleksibelt beredskab, der både kan løfte
nationale og internationale opgaver. Samarbejdet mellem politiet, forsvaret og
hjemmeværnet mhp. at sikre optimal udnyttelse af alle ressourcer og styrke den
samlede kapacitet til operativ indsats. Krisestyringsøvelser skal sikre, at de
forskellige aktører inden for beredskabet kan håndtere alvorlige hændelser.
41
• Regeringen vil i tæt samarbejde med de øvrige EU-lande arbejde for anerkendelse
og etablering af en selvstændig og levedygtig Palæstina-stat, og at det
internationale samfund sikrer både palæstinensernes og israelernes legitime
behov for at kunne leve i sikkerhed og fred bag internationalt anerkendte grænser.
Danmark skal gøre det klart over for Israel, at vi respekterer deres ret til at forsvare
sig selv, men at vi – som også andre EU-lande og den nuværende amerikanske
regering – opfatter Israel-Palæstina-konflikten som mere end blot et regionalt
problem. Konflikten destabiliserer hele den globale sikkerhedssituation.
• De folkelige oprør i Mellemøsten og Nordafrika har skabt håb om demokratiske og
økonomiske reformer. Der er behov for dansk engagement i lande som Tunesien,
Egypten og ikke mindst Libyen, hvor Danmark har et særligt ansvar.
• Regeringen vil aktivt støtte den internationale nedrustnings- og ikke-spredningsindsats.
Irans atomprogram udgør en af de centrale sikkerhedspolitiske udfordringer,
som kræver et stærkt fælles svar fra det internationale samfunds side. Der
er behov for en samlet multilateral strategi for bekæmpelse af spredning af
atomvåben, som indebærer, at Mellemøsten bliver atomvåbenfrit. Regeringen vil i
dialog med Danmarks partnere ligeledes forfølge forslaget om at gøre Arktis til en
atomvåbenfri zone.
• Regeringen vil nedsætte en undersøgelseskommission til at belyse baggrunden for
den danske beslutning om deltagelsen i krigen i Irak og mulige problemer med
Danmarks overholdelse af internationale konventioner i forbindelse med
krigsførelsen i Irak og Afghanistan.
KLIMAFORANDRINGER OG ENERGIPOLITIK
Den globale omstilling til en grøn økonomi kræver lederskab og en målrettet fælles indsats.
Danmark og EU skal være parat til at gå forrest. Regeringen vil optrappe arbejdet for en
klimaaftale i FN-regi, der substantielt reducerer udledningen af drivhusgasser og tager
hensyn til de fattige landes behov for at balancere økonomisk udvikling med omlægning af
energiforbrug. Klimaforandringer og ressourceknaphed rammer i særlig grad de fattige
lande, og de industrialiserede lande har et ansvar for finansiering af klimatilpasning til
disse lande. Det er afgørende, at de fattige lande får adgang til klimavenlig teknologi.
• Regeringen vil oprette en fond til at fremme klimainvesteringer i udviklingslandene.
• Regeringen vil sikre et bedre samspil mellem udviklingsbistanden og klimaindsatsen,
herunder gennem den globale ramme.
• Regeringen vil undersøge, hvordan bæredygtighedsmål kan integreres i den
politiske beslutningsproces i Danmark.
• Regeringen prioriterer Rio+20-topmødet i 2012 højt og vil arbejde for, at der
skabes enighed om et sæt nye globale bæredygtighedsmål, og at der skabes
synergi mellem Rio+20 topmødet og klimatopmødet i Durban (COP 17).
• Regeringen vil arbejde for at styrke det internationale samarbejde om at fremme
grøn vækst i et partnerskab med den private sektor og andre aktører, som skal
levere fremtidens innovative løsninger og skabe grundlag for økonomisk udvikling.
42
NORDEN OG ARKTIS
Det nordiske samarbejde hviler på et stærkt værdi- og interessefællesskab, og Danmark har
en klar interesse i et styrket Norden som aktør på den internationale scene. Regeringen vil
udbygge samarbejdet på udenrigs-, forsvars- og beredskabsområdet med udgangspunkt i
den nordiske solidaritetserklæring. Regeringen støtter aktivt Islands optagelse i EU.
Danmark skal sammen med de andre nordiske lande være med til at forme fremtidens
samarbejde om Arktis baseret på dialog, forhandling og internationale regler. Med afsæt i
det tætte samarbejde med Grønland og Færøerne om Den Arktiske Strategi vil regeringen
opprioritere indsatsen, både i Arktisk Råd og i samarbejdet blandt de fem arktiske
kyststater (Arctic 5). Regeringen vil bl.a. i samarbejde med Grønland og Færøerne arbejde
for at beskytte miljøet og befolkningerne i Arktis, herunder de oprindelige folk, særligt i
forbindelse med skibsfart og råstofudvinding. Søfartssikkerheden i de arktiske farvande
skal styrkes
Danmark står stærkere, når vi vælger at stå sammen med de andre nordiske lande. En ny
regering vil derfor opprioritere det nordiske samarbejde. Dette skal ses som en forlængelse
af det eksisterende samarbejde mellem de nordiske lande og ikke som en konkurrence med
EU-samarbejdet.
Regeringen vil derfor:
• Tage initiativ til en koordineret demokratiindsats i Nordafrika og Mellemøsten
• Etablere et fælles nordisk institut for globale reformer, der skal fungere som en
tænketank for generel udvikling af det internationale samarbejde og håndtering af
globale udfordringer
• Koordinere de nordiske landes bistand og indsats i forhold til Palæstina
• Styrke det nordiske samarbejde på udenrigs- forsvars, og beredskabsområdet i
forlængelse af Stoltenberg-rapporten
• Undersøge muligheden for, som i Berlin, at oprette fællesnordiske ambassadebygninger.

• Regeringen vil styrke den fri bevægelighed inden for Norden.
43
SUNDHED OG FOREBYGGELSE
Det er en grundpille i velfærdssamfundet, at alle danskere kan regne med en hurtig og
ordentlig behandling i vores sundhedsvæsen. Alle skal, uanset pengepung, have lige adgang
til sundhedsydelser af høj kvalitet.
Men sundhedsområdet er under pres. Danskerne er ikke lige så sunde som borgerne i andre
rige lande. Vi lever kortere tid end borgerne i næsten alle andre OECD-lande, f.eks. har en
dansker udsigt til at leve 2½ år kortere end en svensker.
Samtidig afhænger sundhedstilstanden for den enkelte dansker i for høj grad af indkomst
og uddannelse. Uligheden i sundhed er alt for stor. En 30-årig dansk mand uden uddannelse
kan forvente at leve omtrent 4 år kortere end en 30-årig dansk mand med længerevarende
uddannelse. Og forskellen er stigende.
Det er et komplekst problem, der blandt andet hænger sammen med forskelle i livsstil og
vaner. Her findes ingen lette løsninger.
Det er regeringens mål, at alle skal sikres en sundhedsbehandling af høj kvalitet, og at
uligheden i sundhed skal mindskes. Derfor vil regeringen føre en sundhedspolitik, hvor alle
sikres fri og lige adgang til sundhed. Og hvor der bliver foretaget de nødvendige
prioriteringer, så vi får mest sundhed for de penge, vi bruger – bl.a. ved stærkere
forebyggelse.
Regeringen vil prioritere danskernes sundhed højt.
FOREBYGGELSE
Regeringens sundhedspolitik begynder langt fra sygehusene. Der skal lægges større vægt
på at forebygge sygdomme.
Forebyggelse er en af nøglerne til at løse udfordringerne med ulighed i sundhedstilstanden
og for få gode leveår.
• Regeringen vil sætte nationale mål for udviklingen i danskernes sundhedstilstand
10 år frem i tiden. Målene skal nås ved at prioritere forebyggelsesindsatsen både
nationalt og i kommunerne.
• Regeringen vil forhøje cigaretafgifterne og afgifterne på øl, vin, sukker, fedt og
anden usund mad. Vi vil afsætte midler til en ny strategi for bekæmpelse af
rygning hos unge, igangsætte målrettede sundhedsindsatser for udsatte og
arbejde for konkrete mål for forebyggelsesindsatsen i kommunerne.
BEHANDLING TIL TIDEN
Danskernes skal kunne føle sig trygge ved og have tillid til sundhedsvæsenet. Akutte og
livstruende sygdomme skal behandles med det samme.
De mest alvorlige lidelser skal behandles hurtigere end andre lidelser. Regeringen vil
opretholde den nuværende ventetidsgaranti på en måned for de mest alvorlige sygdomme.
Men det er ikke hensigtsmæssigt, at vi har samme ventetidsgaranti for alle planlagte
44
behandlinger. For mindre belastende lidelser, f.eks. et hængende øjenlåg, er det rimeligt at
øge fleksibiliteten. Målet er, at sygehusene prioriterer de patienter, der har størst behov.
Derfor vil regeringen indføre en differentieret behandlingsgaranti, der sætter det største
fokus på de alvorligt syge, og samtidig fastholde akutbehandlingen af livstruende
sygdomme som kræft. Hvert år får mere end 35.000 danskere konstateret kræft. Chancen
for at overleve kræft i Danmark er dårligere end i de øvrige nordiske lande.
Regeringen vil på baggrund af et fagligt oplæg fra sundhedsstyrelsen tage stilling til den
konkrete udmøntning af den differentierede behandlingsgaranti.
En behandlingsgaranti giver dog kun mening, hvis vi samtidig sikre, at patienterne får en
hurtig diagnose.
• Regeringen vil sætte som mål, at patienter med symptomer på alvorlig sygdom er
udredt inden for 30 dage. Når den praktiserende læge har henvist en patient med
uspecifikke symptomer på alvorlig sygdom til en diagnostisk undersøgelse på
sygehuset, skal patienten ikke sendes tilbage til egen læge, før en diagnose er
stillet eller mistanken om alvorlig sygdom er afkræftet.
BEDRE KVALITET I SUNDHEDSVÆSENET
Sundhedsvæsenet skal yde høj, ensartet kvalitet i alle dele af landet. Bedste praksis skal
udbredes hurtigt. Hospitalerne skal have en klar tilskyndelse til at sikre patienterne den
rigtige behandling og en sammenhængende behandling på tværs af sektorer.
Sundhedsvæsenet skal måles på deres resultater i forhold til at levere en rettidig og effektiv
behandling af høj kvalitet.
Samtidig skal vi også forbedre kvaliteten af sundhedsydelser i yderområderne og sikre den
bedst mulig akutbehandling.
• Regeringen vil afdække behovet for flere lægeambulancer og akut/lægebiler til
udkantsområderne samt bedre elektroniske journaler, der kan forbedre
modtagelsen ved sygehusene akutafdelinger.
SYGEHUSINVESTERINGER
Regionerne skal have mulighed for at skabe de bedst mulige og effektive rammer for
opgaveløsningen. Derfor vil regeringen optage drøftelser med regionerne om mulighed for
at låne til investeringer, som skaber grundlag for en mere rationel hospitalsdrift, og derfor
kan tjene sig selv hjem inden for en periode på 10 år.
MERE DIGITALISERING OG FLERE TELEMEDICINSKE LØSNINGER
Regeringen vil arbejde for en mere sammenhængende satsning på telemedicin og vil
opstille ambitiøse og bindende målsætninger, som forpligter regioner og sygehuse til at
tage velfærdsteknologien til sig i stor skala.
• Regeringen vil tilskynde regionerne til øget brug af telemedicinske behandlingsformer.
45
• Nye telemedicinske afdelinger skal tænkes ind i opbygningen af de nye
supersygehuse. Dette sikrer en kvalificeret telemedicinsk tilstedeværelse over hele
Danmark.
• Det skal undersøges, hvordan det for kroniske patienter og andre særligt relevante
patientgrupper, kan gøres til en rettighed at tilvælge telemedicinske løsninger,
som en del af sin behandling.
TRYG OG EFFEKTIV BEHANDLING AF MEDICINSKE PATIENTER
Regeringen vil styrke det medicinske område. Der skal sættes fokus på rettidig udredning,
behandling, rehabilitering og pleje. Og der skal tilknyttes en forløbskoordinator til særligt
svækkede medicinske patienter, der f.eks. lider af flere sygdomme. Behovet for flere
sengepladser skal kortlægges.
PSYKIATRI
Regeringen vil prioritere det psykiatriske område. Psykiatriske sygdomme skal ligestilles
med fysiske sygdomme. Danskere, der rammes af en psykisk lidelse, skal tilbydes en
effektiv og hurtigt udredning og behandling.
Regeringen vil derfor indføre en udrednings- og behandlingsgaranti for psykiatriske
sygdomme. Samtidig vil regeringen udbygge indsatsen i den nære psykiatri og styrke
tilbuddene til mennesker med psykiske sygdomme som angst og depression. Regeringen vil
som det første prioritere hurtigere hjælp til de børn og unge, der rammes af psykiske
lidelser, og mindske ventelisterne for dem , så de ikke mister kontakten til familie, skole,
venner.
Regeringen vil samtidig nedsætte et udvalg, som får til opgave at komme med anbefalinger
til, hvordan behandlingen af mennesker med sindslidelse tilrettelægges og gennemføres
bedst muligt. Regeringen vil med afsæt i udvalgets anbefalinger udarbejde en samlet
langsigtet plan for den fremtidige udvikling og udbygning af indsatsen over for mennesker
med psykiske sygdomme, herunder om samarbejdet mellem kommuner og regioner, og
forskellige forvaltninger i kommunerne kan gøres mere smidigt for at undgå brud i
behandling og tilbud.
Desuden vil regeringen hurtigst muligt drøfte med regionerne, hvordan og på hvilke vilkår
psykiatrien kan blive en del af den bygningsmæssige opgradering, som regionerne
forbereder netop nu for den somatiske del af sundhedsvæsenet.
STOP FOR FRADRAG FOR SUNDHEDSFORSIKRINGER
I dag kan patienter med en privat sundhedsforsikring komme foran i køen. Regeringen
ønsker, at der igen skal være fri og lige adgang til sundhed. Regeringen vil derfor afskaffe
skattefradraget for sundhedsforsikringer.
46
GEBYR FOR UDEBLIVELSE FRA BEHANDLING ELLER UNDERSØGELSE
Det er spild af personalets tid, dyr teknologi og operationsstuer, når patienter bliver væk fra
deres aftaler. Samtidig forhindrer de andre patienter i at komme tidligere til.
Regeringen finder derfor, at det rimeligt, at de, der udebliver fra ambulante undersøgelser,
operationer m.v. opkræves et gebyr.
Gebyret for udeblivelse skal kombineres med bedre information om behandlingstidspunkter,
f.eks. påmindelsesbreve og sms’er, samt let adgang til at melde afbud i god tid.
BEDRE INCITAMENTER I SUNDHEDSVÆSENET
Regeringen vil nedsætte et udvalg, der skal kulegrave struktur og incitamenter i
sundhedsvæsenets økonomistyring, herunder afregningspriserne i sundhedsvæsenet (DRGtaksterne).
Målet for arbejdsgruppen skal bl.a. være at sikre en rimelig afregning til de
private sygehuse, at patienterne kan færdes over regionsgrænserne og få hurtig behandling
og ikke hindres af bureaukrati og uenighed om prisen af behandlingen og give incitamenter
til en forebyggende indsats i kommuner og regioner.
MODERNISERING AF APOTEKSOMRÅDET
Regeringen ønsker at modernisere apotekerloven for at sikre, at apotekerne drives med
fokus på tilgængelighed for borgerne, patientsikkerhed, lave priser og rådgivning om
medicin. I den forbindelse undersøges muligheden for at sælge medicin fra sygehusene.
Regeringen vil derfor udvide kommissoriet for det igangværende udvalgsarbejde, således at
der kan fremlægges flere modeller til at opnå de skitserede målsætninger.

47
NYE MÅL FOR SOCIALPOLITIKKEN
Alle danskere skal have mulighed for at tage del i samfundet. Ingen skal holdes udenfor. Det
er en væsentlig forudsætning for et moderne demokratisk samfund, og det er en afgørende
forudsætning for en stærk økonomi. Danmark skal kendes på den måde, vi behandler de
svageste borgere.
Danmark er kendt som et land, hvor der er relativt få fattige, og hvor der ikke er store
sociale og økonomiske skel. Det Danmarksbillede er vi stolte af, men gennem de seneste ti
år har det fået ridser i lakken. Uligheden er vokset. Flere børn vokser op i fattigdom. Den
udvikling vil regeringen arbejde for at vende.
Danmark skal være et samfund, hvor alle har lige muligheder. Ikke kun formelt, men også
reelt. Regeringen ønsker at sikre bedre levevilkår for de mest udsatte, skabe reelt lige
muligheder for alle børn og unge, og gøre op med den udvikling, hvor stadig flere borgere i
den erhvervsaktive alder er på passive overførselsindkomster – de fleste af helbredsrelaterede
årsager.
Regeringen lægger vægt på at begrænse uligheden. Regeringen vil måles på at mindske
fattigdommen og sikre reelt lige muligheder. Derfor vil regeringen opstille en plan med
konkrete mål og indsatser for de mest sårbare og udsatte grupper, som skal understøtte, at
den socialpolitiske indsats hele tiden forfølger disse mål.
Udsatte børn skal have en særlig prioritet. Sociale, økonomiske og sundhedsmæssige
begrænsninger overføres fortsat fra generation til generation i Danmark. Det er et stort
demokratisk og socialt problem. Regeringen vil bekæmpe fattigdom og forebygge sociale
problemer. Alle skal have reelt lige muligheder uanset hvilken familie, de kommer fra.
Regeringen ønsker at gøre op med negative sanktioner – og de fattigdomsskabende
ydelser. Ligesom der skal gøres op med det voksende bureaukrati, som har udviklet sig
under den tidligere regering. I dag bruges for mange midler på det sociale område på at løse
problemer, som ikke er blevet løst i tide. Området skal derfor reformeres med fokus på en
tidlig og forebyggende indsats. Og det skal moderniseres med fokus på ledelse, tillid,
faglighed og afbureaukratisering.
STYRKELSE AF BØRNS RETTIGHEDER OG VILKÅR
Regeringen vil prioritere børns rettigheder højere, og regeringen vil derfor have særlig fokus
på de udsatte børn.
Børn er uden indflydelse på deres sociale og økonomiske levevilkår. Vi skylder derfor særligt
børnene at værne om deres muligheder for at deltage i de fællesskaber, som børn normalt
deltager i.
Regeringen vil følge op på anbefalingerne fra FN’s børnekomité om børns rettigheder og
vilkår, herunder give Ombudsmanden mulighed for at ansætte yderligere medarbejdere til
at varetage opgaver vedrørende børns rettigheder samt styrke kendskabet til børns
rettigheder gennem relevante organisationer.
Ingen børn og unge skal svigtes. Derfor skal tilsynet med anbragte børn forbedres.
Indsatsen skal have en højere kvalitet, og det skal være lettere at gribe ind over for de
48
familier, der ikke giver deres børn og unge en ordentlig opvækst. Den tidlige indsats skal
styrkes, og der sikres bedre efterværnsordninger for børn, der har været anbragt. Parallelt
hermed skal strukturen og finansieringen på anbringelsesområdet overvejes.
Regeringen vil endvidere have fokus på mennesker med handicap og deres vilkår, herunder
give forældre, der har børn med handicap eller alvorlig sygdom, mulighed for at passe deres
børn samtidigt med, at de får en rimelig kompensation for tabt arbejdsfortjeneste.
Samtidig skal det specialiserede område, herunder anbringelsesområdet, underkastes en
analyse med henblik på at vurdere, om udgifterne anvendes bedst muligt. Analysen skal
føre frem til udarbejdelsen af en ny socialreform, der skal sikre en bedre sammenhæng
mellem en tidlig og forebyggende indsats, brugerindflydelse, kvalitet, faglighed og de
overordnede økonomiske rammer.
FÆRRE SKAL UDSTØDES FRA ARBEJDSMARKEDET
Det er vigtigt, at alle borgere får mulighed for at bidrage aktivt til samfundet. Alt for mange
borgere er i dag på passiv forsørgelse. Det ønsker regeringen at gøre op med. Der skal
derfor gennemføres en reform af kontanthjælp, førtidspension, fleksjob samt af den
særlige indsats over for borgere, der befinder sig langt fra arbejdsmarkedet. Reformerne
skal have særligt fokus på unge, som frem for passiv forsørgelse i stedet skal i uddannelse
eller beskæftigelse, samt indvandrere, der i dag står uden for arbejdsmarkedet.
Regeringen vil samtidig gennemføre en reform af førtidspensionen og fleksjob. Regeringen
vil lægge vægt på, at der samlet skal sikres forebyggelse af arbejdsevnetab, fortsat gode
levevilkår for dem, der mister arbejdsevnen permanent, målrettet og effektiv hjælp til de
ramte og endelig på sigt sikre en reduktion i udgifterne til førtidspension, fleksjob og
ledighedsydelse.
FÆRRE MENNESKER SKAL LEVE I FATTIGDOM
Regeringen vil gennemføre en reform af kontanthjælpen, som afskaffer de særligt lave
ydelser i kontanthjælpssystemet - kontanthjælpsloft, timeregler og starthjælp. For det
fremmer ikke beskæftigelse og integration at give ydelser, der betyder, at mennesker reelt
skal leve i fattigdom. Som et led i reformen vil regeringen indføre ret og pligt til uddannelse
for unge, uddannelsesparate kontanthjælpsmodtagere under 30 år, der ikke har en
erhvervskompetencegivende uddannelse, som det kendes for unge under 25 år i dag.
Regeringen vil føre en aktiv indsats for at nedbringe det langvarige sygefravær.
Langtidssygemeldte skal bevare kontakten til arbejdsmarkedet i videst mulige omfang.
Regeringen vil afskaffe varighedsbegrænsningen på sygedagpenge. I stedet vil regeringen
styrke den aktive indsats.
Regeringen vil skærpe fokus på fattigdom i Danmark. Vi har - modsat mange andre lande
– ingen officiel definition af fattigdom eller en fattigdomsgrænse. Det gør det svært at
diskutere den faktiske udvikling, og det gør det svært at vide, hvordan vi bedst hjælper
mennesker ud af fattigdom. Regeringen vil derfor nedsætte et ekspertudvalg, der skal
belyse forskellige metoder til at opgøre fattigdom og udarbejde forslag til en officiel
fattigdomsgrænse. Der er især behov for at følge udviklingen i antal børn, der lever i
fattigdom, og mennesker, der lever i langvarig fattigdom.
49
Regeringen har ikke tolerance over for socialt bedrageri, og vil derfor sætte hårdt ind over
for snyd med sociale ydelser. Det danske velfærdssamfund hviler på et solidarisk princip om
pligt til at yde og ret til at få hjælp, når man har brug for det.
I tråd med forsigtighedsprincippet vil ovenstående ændringer blive gennemført, når der er
truffet beslutning om finansiering.
DE ÆLDRES VILKÅR SKAL FORBEDRES
Regeringen vil forbedre de ældres vilkår. Flere muligheder skal sikre mere
medbestemmelse og øge trygheden blandt de ældre. Gennem forebyggelse skal flere ældre
sikres bedre muligheder for at klare sig selv længere.
Regeringen vil i samarbejde med kommunerne undersøge mulighederne for at øge
udbredelsen af velfærdsteknologi inden for ældreområdet, herunder afdække om
manglende lånemuligheder står i vejen for indførelsen af ny teknologi. Velfærdsteknologi vil
kunne gøre mange ældre mere selvhjulpne og samtidig bidrage til at dæmpe manglen på
arbejdskraft. Regeringen vil undersøge muligheden for at give ældre ret til digitale
løsninger, som et led i deres velfærd, når det kan øge kvaliteten og reducere
omkostningerne, f.eks. hvor hjemmebesøg erstattes af videosamtaler.
Regeringen vil også give kommunerne lov til at tilbyde tilkøbsydelser, som bl.a. kan give de
ældre mulighed for at få hjælp ved særlige lejligheder fra en person, de kender fra den
kommunale hjemmehjælp.
UDSATTE GRUPPER
De mest udsatte grupper fortjener en særlig opmærksomhed. Regeringen ønsker at gøre op
med både marginalisering, udstødelse og uværdige livsbetingelser. Regeringen vil derfor
tage konkrete initiativer til blandt andet at nedbringe den store dødelighed blandt
misbrugere på gaden i blandt andet København samt sikre en bedre indsats over for kvinder
i prostitution og mennesker, der lever som hjemløse. Det enkelte menneske skal være
omgivet af både respekt, krav og omsorg.
Socialt udsatte borgere skal være omgivet af den nødvendige retssikkerhed, hvorfor
samarbejdet mellem den enkelte borger og den kommunale og sociale indsats skal
forenkles og forbedres. Regeringen er endvidere optaget af at sikre øget brugerindflydelse
for udsatte grupper og vil derfor tage initiativ til at oprette flere udsatteråd i kommunerne.
INDSATS MOD PROSTITUTION
Prostitution er et alvorligt socialt problem. Regeringen ønsker at iværksætte en forstærket
indsats mod prostitution.
Det kræver både brede sociale opprioriteringer men også specifikke tiltag, der vil kunne
sikre mennesker i prostitution en reel mulighed for et andet liv. Regeringen vil se på hvilke
tiltag, der kan have en mærkbar effekt – bl.a. mulighed for frit lejde hos Skat og de sociale
myndigheder, hvis man vil forlade prostitution og er håbløst forgældet.
50
Regeringen vil samtidig sætte kraftigt ind over for handel med kvinder inden for blandt
andet sexindustrien. Desuden skal ofre for menneskehandel tilbydes bedre beskyttelse i
Danmark
Endelig vil regeringen gennemføre en grundig undersøgelse af et forbud mod købesex.
FRIVILLIGT ARBEJDE
Regeringen påskønner den enorme indsats mange mennesker yder i det frivillige arbejde og
anerkender nødvendigheden af de frivilliges inddragelse og medvirken på det sociale
område. Et velfungerende velfærdssamfund kræver ikke blot en stærk privat og offentlig
sektor, men også en stærk og engageret frivillig sektor. Gennem frivilligt arbejde skabes
stærke fællesskaber på tværs af generationer og social baggrund.
Det er den offentlige sektor, der har hovedansvaret for marginaliserede børn, unge og
voksne. Den frivillige sektor er et vigtigt supplement, fordi den ofte kan skabe en anden
form for tillid og kontakt med og mellem mennesker. Socialt arbejde baseret på frivillighed
er en afgørende styrke ved det danske velfærdssamfund.
Frivillige organisationer har gennem årene oplevet, at de snærende bånd fra bureaukrati og
regler er strammet til. Det risikerer at kvæle initiativ og virkelyst. Regeringen vil derfor
arbejde for, at unødigt bureaukrati for frivilligt arbejde begrænses mest muligt.
Regeringen vil derfor tage initiativer til at gøre det lettere at være frivillig i Danmark.
51
NY BALANCE I INTEGRATIONS- OG
UDLÆNDINGEPOLITIKKEN
Regeringen vil skabe en ny balance i Danmarks integrations- og udlændingepolitik. En ny
balance mellem rettigheder og pligter. En ny balance, hvor integration prioriteres over
eksklusion. Hvor det, der virker, står over symbolpolitik og hvor der værnes om borgernes
rettigheder
Langt den største del af udlændinge i Danmark har ikke integrationsproblemer. De er
integreret og lever en god tilværelse i Danmark. Deres drømme er ligesom flertallet af
danskeres: Et godt sted at bo og en sund og rask familie. De bekymrer sig om velfærd,
arbejde og skole. De er helt almindelige borgere i det danske samfund.
Der er også udlændinge i Danmark, der har det svært. De lever på kanten af samfundet:
Uden job, uden den nødvendige uddannelse, og ofte lever de og deres børn i fattigdom.
På trods af fremskridt i integrationen særligt blandt unge indvandrerkvinder, så er der
stadig en for stor gruppe der har det svært. Overfor denne gruppe vil regeringen sætte
massivt ind med en ambitiøs integrationsreform, med høje mål og nye midler, der sikrer
mere uddannelse, reducerer antal udsatte boligområder og afskaffer lave ydelser, der
skaber fattigdom.
Et lille mindretal af udlændinge i Danmark har en samfundsnedbrydende adfærd.
Regeringen vil føre en konsekvent politik over for det lille mindretal, der udfordrer vores
demokrati samt lov og orden. For mange unge med indvandrerbaggrund lever et liv med
kriminalitet og uden arbejde. Regeringen vil ikke acceptere kriminelle bander, ekstremisme
og anti-demokratiske grupperinger og vil sætte hårdt ind overfor de tendenser.
Regeringen har en ny tilgang til udlændinges ophold i Danmark. Lovgivningen skal
indeholde klare og rimelige regler for ægtefællesammenføring, ophold, asyl og
statsborgerskab. Administrativ praksis skal være gennemsigtig og forudsigelig. Ansøgere
skal mødes med ordentlighed og respekt – og der skal værnes om den enkeltes
retssikkerhed. Regeringen vil undgå hyppige regelændringer, så den enkelte ved hvilke
regler, der gælder. Samtidig vil regeringen gennemføre en undersøgelse af den
administrative praksis for at skabe gennemsigtighed.
Vi vil have effektive regler om adgangen til landet. Effektive regler giver virksomheder i
Danmark bedre mulighed for at tiltrække og fastholde dygtige medarbejdere fra udlandet.
Og effektive regler lægger grunden for bedre integration ved familiesammenføringer.
Regeringens politik er baseret på respekt og rimelige krav. De, der vil være en del af
Danmark, skal ikke hele tiden mødes af nye urimelige krav, der ekskluderer frem for at
integrere.
Regeringen ønsker et Danmark, hvor alle uanset baggrund føler sig velkomne og tager aktiv
del i vores fællesskab. Et Danmark, hvor alle kan tale det danske sprog. Et Danmark, hvor
alle får en uddannelse, de kan bruge. Et Danmark, hvor både kvinder og mænd deltager på
arbejdsmarkedet. Og et Danmark, hvor mennesker med forskellige sociale og etniske
baggrunde bor side om side. Det har Danmark brug for.
52
ADGANG TIL DANMARK
Rimelige regler for familiesammenføring
Vi skal stille klare og rimelige krav til udlændinge, der familiesammenføres.
Regeringen ønsker på den ene side en effektiv indsats over for tvangsægteskaber og på den
anden side, at danskere kan bo med deres ægtefælle i Danmark, når de lever op til en række
objektive krav.
Regeringen vil fjerne pointsystemet og tilbageføre 24-årsreglen og tilknytningskravet til
den definition, der var gældende, før pointsystemet blev indført i 2011. Regeringen vil også
ændre 28 års reglen, der dispenserer fra tilknytningskravet, til en 26 års regel.
Familiesammenførte udlændinge skal modtage danskundervisning så snart de flytter til
Danmark og bestå en danskprøve. Indvandringsprøven skal afskaffes.
De nye gebyrer for ansøgning om opholdstilladelse fjernes, ligesom den forhøjede
garantistillelse på 100.000 kr. sænkes til 50.000 kr. Den herboende ægtefælle kan stille
garantien.
Reglerne om familiesammenføring for børn skal revideres, da der er mange og forskelligartede
eksempler på, at børn kommer i klemme pga. disse regler.
For at skabe bedre retssikkerhed skal der oprettes et uafhængigt klagenævn for
familiesammenføring, som behandler klager over afgørelser vedrørende familiesammenføring.

Efter norsk forbillede skal der indføres en ret til fortsat opholdstilladelse for familiesammenførte
personer, der er udsat for vold i hjemmet. Den nuværende ordning, hvorefter
det kun hvis ganske særlige grunde taler herfor er muligt for kvinder at få tilladelse til
fortsat ophold, er for restriktiv – navnlig for så vidt angår kvinder, der har været her i under
2 år.
Flygtninge skal behandles værdigt
Danmark er et rigt land, og vi har en forpligtelse til at hjælpe mennesker i nød. Regeringen
ønsker en mere human tilgang i asylpolitikken. Kriterierne for hvem, der kan få asyl, ændres
ikke. Men de, der søger asyl i Danmark, skal behandles værdigt.
Regeringen vil sikre en ordentlig og anstændig behandling af asylansøgerne, mens de er i
Danmark. Asylansøgere skal have mulighed for at arbejde og bo uden for asylcentrene. På
den måde bygges afviste asylansøgere op som mennesker og får flere kompetencer.
Således vil de have lettere ved enten at integrere sig i Danmark, hvis de får asyl, eller bedre
forudsætninger for at starte et nyt liv, når de vender hjem.
Derfor skal afviste asylansøgere, der ikke kan vende hjem, og som har samarbejdet om
hjemsendelsesforanstaltningerne, samt asylansøgere, der får deres sag behandlet, kunne
arbejde og bo uden for centrene efter ½ år.
Flygtningenævnet skal tilføres mere viden for at forbedre sagsbehandlingen. Regeringen vil
derfor udvide Flygtningenævnet med to medlemmer – ét fra Udenrigsministeriet og ét fra
Dansk Flygtningehjælp.
53
Kriterierne for udvælgelse af kvoteflygtninge skal ændres, så kvoteflygtninge uanset
integrationsparathed, har lige mulighed for at komme til Danmark. Regeringen vil ikke
ændre antallet af kvoteflygtninge.
Området for humanitær opholdstilladelse skal fortsat være snævert, og det skal være
undtagelsen, at der gives humanitær opholdstilladelse. Humanitær opholdstilladelse gives
for maksimalt 1 til 2 år ad gangen. Reglerne bør dog underlægges en gennemgang, idet
særligt meget syge mennesker, som loven er tiltænkt, kan have svært ved at få humanitær
opholdstilladelse.
Børn på flugt er særligt sårbare og har i særlig grad krav på beskyttelse. Regeringen vil
undersøge, om udlændingeloven på bedst mulig måde er i overensstemmelse med FN’s
konvention om barnets rettigheder, og hvilke initiativer og ændringer, der evt. skal til, for at
principperne i konventionen bedre efterleves i Danmark.
Endelig skal behovet for udvidelse af engelsksproget undervisning på folkeskole- og
gymnasieniveau afdækkes.
INTEGRATION
Danmark har brug for en bred integrationsreform. En reform, der skaber færre fattige,
og får flere i arbejde. En reform, der griber fat i de, der lever på kanten af samfundet.
En reform, hvor det at få ophold motiverer til integration og ikke støder væk.
Ny integrationsreform – med klare mål og systematisk opfølgning
Integrationsopgaven kan ikke løftes med mere af det samme. Det kræver en reform, der
tager fat på de grundlæggende problemer. En reform, hvor nyeanalyser af virkelighedens
problemer dikterer nye løsninger. En reform, hvor løsningerne rækker videre end alene til
regulering af hvilke og hvor mange udlændinge, der kommer hertil.
Regeringen vil sikre, at der opstilles klare mål for indsatsen, og at der følges op på målene.
Der skal saneres i regler, puljer og projekter, som ikke virker og er kortsigtede. Der er behov
for en bedre koordinering af indsatsen i forhold til f.eks. udsatte nydanske unge, og
regeringen vil have mere fokus på effekten af de mange tiltag i kommuner og boligområder.
Der skal være synlighed om, hvordan det generelt går med integrationen. Derfor vil
regeringen lancere et nationalt integrationsbarometer, der løbende viser udviklingen i
beskæftigelse, uddannelse og medborgerskab.
Flere indvandrere i arbejde – færre på offentlige ydelser – ingen i fattigdom
Fattigdommen er steget i Danmark, ikke mindst for indvandrere og efterkommere.
De særlige ydelser, herunder starthjælpen, er en væsentlig årsag. En families fattigdom går
særligt ud over børnene, der hæmmes i deres deltagelse i det almindelige hverdagsliv.
Derfor vil regeringen afskaffe de lave sociale ydelser.
Flere skal klare sig uden offentlig forsørgelse. Det er regeringens mål, at 10.000 flere
indvandrere og efterkommere kommer i arbejde inden år 2020. Det skal ske ved en bred
vifte af arbejdsmarkedsrettede initiativer, herunder bedre og hurtigere hjælp til
kontanthjælpsmodtagere, bl.a. kontanthjælpsjobs, målrettede og bedre tilbud om
danskundervisning, udbredelse af jobpakker og partnerskaber med erhvervslivet samt nye
modeller, der kombinerer arbejde og uddannelse.
54
Regler for tidsubegrænset ophold og familiesammenføring skal fremme integration
Regeringen vil, i lighed med andre lande, bruge reglerne om tidsubegrænset ophold og
statsborgerskab til at fremme integrationen. Vi vil indføre en ”opholdstrappemodel”, hvor
udlændinge i Danmark hele tiden kan komme et trin tættere på at blive fuldt integrerede i
det danske samfund.
Regeringen vil afskaffe det nuværende pointsystem for tidsubegrænset ophold. I stedet vil
regeringen stille klare krav, der styrker integrationen, frem for at marginalisere mennesker.
Udlændingereglerne skal bruges til at integrere gennem uddannelse og arbejde i tråd med
anbefalingerne fra den tidligere regerings egen integrationstænketank. Fremover skal vi
stille klare krav, der motiverer den enkelte udlænding til integration – i stedet for at opstille
barrierer, der bringer udlændinge i Danmark længere væk fra vores samfund.
Derfor skal tidsubegrænset ophold kunne opnås efter fem år. Kravet er, at ansøgeren har
haft tre års fuldtidsbeskæftigelse inden for de seneste fem år. Uddannelse sidestilles med
fuldtidsbeskæftigelse, ligesom et deltidsjob i hele perioden vil indfri kravet.
Der stilles fortsat krav om selvforsørgelse, men modtagelse af enkeltstående ydelser, der
ikke relaterer sig til forsørgelse – som f.eks. tilskud til nødvendig medicin – skal ikke
forhindre den pågældende i at opnå tidsubegrænset opholdstilladelse.
Kravet om danskprøve ændres, så ansøgeren skal have bestået en dansk eksamen svarende
til Dansk 1.
Medborgerskabsprøven afskaffes. De øvrige krav for at opnå tidsubegrænset
opholdstilladelse, herunder de nuværende krav til at holde sig ude af kriminalitet, ikke have
gæld til det offentlige, gennemføre introduktionsprogram og gennemføre beskæftigelsesrettede
aktiviteter, opretholdes. Udlændinge med flygtningestatus skal kunne opnå
dispensation fra de generelle regler efter 8 års ophold, dog ikke fra kriminalitetskravene.
Arbejdsmarkedet er en væsentlig vej til integration. Derfor vil regeringen arbejde for, at
flygtninge og ægtefællesammenførte hurtigst muligt får et job. Regeringen ønsker en
model, der kan understøtte målsætningen om høj erhvervsdeltagelse blandt ægtefællesammenførte.
Regeringen vil undersøge forskellige metoder og derefter fremsætte
lovforslag. Blandt andet vil regeringen undersøge, om flygtninge og ægtefællesammenførte,
der har haft ordinær fuldtidsbeskæftigelse i 12 måneder, og som samtidig har opnået
dagpengeret, skal have særlige vilkår for at bevare midlertidig opholdstilladelse.
Endvidere vil regeringen i tråd med anbefalinger fra bl.a. Europarådet igen sikre udlændinge
stemmeret ved lokalvalg efter 3 år.
Statsborgerskab – Lige muligheder for alle
Reglerne om statsborgerskab skal bruges aktivt til at fremme integration. Regeringen vil
sende det tydelige signal, at udlændinge, der har boet i Danmark i flere år, og hvor
integrationen er lykkedes, kan blive danske statsborgere.
Kravene skal være høje, for dansk statsborgerskab er noget særligt. Men kravene skal ikke
ekskludere dem, der gør sig umage, alene fordi de ikke har en tilpas høj uddannelse. Og
mennesker, der har boet i Danmark gennem mange år, skal ikke mødes af en prøve, hvor
kravene er højere, end hvad mange danskere kan. Men regeringen lægger vægt på, at
ansøgere ikke har begået kriminalitet.
55
For at opnå dansk statsborgerskab skal ansøgeren fremover have bestået Dansk 2 og en
statsborgerskabsprøve, der vægter aspekter af det hverdagsliv og det aktive politiske liv,
som møder borgerne i et moderne samfund.
Ansøgeren skal endvidere fremover have været selvforsørgende inden for 2½ år af de sidste
5 år.
De øvrige krav til opnåelse af dansk statsborgerskab, herunder de nuværende krav til at
holde sig ude af kriminalitet, afgivelse af tro- og loveerklæringer, krav til ophold samt gæld
til det offentlige, selvforsørgelse, automatisk statsborgerskab, statsborgerskab ved
erklæring samt naturalisation, opretholdes
Unge født og opvokset i Danmark og som består folkeskolens afgangsprøve med
gennemsnitskarakteren 2 tilbydes automatisk dansk statsborgerskab, medmindre de er
dømt for alvorlig kriminalitet. Unge som er født og opvokset i Danmark skal dog uanset
bestået folkeskoleeksamen automatisk tilbydes statsborgerskab som 18-årige, medmindre
de er dømt for alvorlig kriminalitet.
Retssikkerheden for ansøgere skal styrkes. Kravene til statsborgerskab vedtages ved lov
frem for ved skiftende politiske aftaler. Desuden skal posttraumatisk stress syndrom
(PTSD) igen være en selvstændig dispensationsmulighed fra de generelle krav.
Danmark er et moderne samfund i en international verden. Derfor skal det være muligt at
have dobbelt statsborgerskab.
Helhedsorienteret indsats i de udsatte boligområder
Regeringen vil reducere antallet af udsatte boligområder. Områderne skal blive levende og
attraktive og have blandede boligformer, der indbyder mange til at bosætte sig i dem.
Regeringen har som målsætning, at antallet af udsatte boligområder skal være reduceret
med minimum en fjerdedel i 2016 og være mindst halveret i løbet af de kommende 10 år.
Det boligsociale arbejde i udsatte boligområder skal styrkes markant. De mange
forskelligartede sociale problemer kræver mange forskellige løsninger. Frem for kortsigtede
projekter der kan give et kortvarigt løft, vil regeringen understøtte helhedsplaner for de
udsatte områder gennem en langsigtet boligsocial indsats, der permanent forbedrer de
sociale vilkår.
Børn og unge i de udsatte boligområder skal blive en del af det samfund, der omgiver dem.
Skolen spiller en stor rolle i at integrere. Regeringen vil forpligte kommunerne til at arbejde
målrettet med elevsammensætningen i skolerne. Rammerne skal være til stede for at børn
kan møde børn, som kommer fra familier og baggrunde, som adskiller sig fra deres egne.
OPGØR MED SAMFUNDSNEDBRYDENDE ADFÆRD
Regeringen vil føre en konsekvent politik over for det lille mindretal, der udfordrer vores
demokrati, lov og orden, og som ikke ønsker at bidrage til det danske samfund. Indsatsen
overfor tvangsægteskaber, ekstremisme, parallelle retssamfund og antidemokratiske
bevægelser skal intensiveres markant.
Styrket indsats overfor kriminalitet i udsatte boligområder
De udsatte boligområder er præget af forskelligartede problemer, men har det til fælles, at
der er meget kriminalitet. Regeringen vil ikke acceptere tilstande hvor gadens love
56
dominerer over samfundets. Der er brug for en hurtig indsats over for kriminalitet i de mest
udsatte boligområder. Uden et brud på det nuværende kriminalitetsmønster vil
forebyggende initiativer ikke have den tilstrækkelige effekt.
Derfor skal der mere nærpoliti i de udsatte boligområder. Og politi og sociale myndigheder
skal have bedre muligheder for at sætte ind med sanktioner overfor unge ballademagere.
Indsats i forhold til æresrelaterede konflikter
Regeringen vil fremlægge en samlet strategi mod tvangsægteskaber og æresrelaterede
konflikter. Strategien skal sikre et effektivt og helhedsorienteret samarbejde mellem
myndigheder og organisationer både i Danmark og i udlandet samt en løbende
opkvalificering af frontmedarbejdere.
Strategien skal desuden afdække mulighederne for at skride ind mod familiemedlemmer,
der udsætter en ung for trusler eller lignende for at få den unge til at indgå i et ægteskab,
som den unge ikke ønsker.
Strategien skal også sætte fokus på dialog med forældregenerationen, på en tidlig indsats
bl.a. i grundskolen, på flere tilbud til de unge mænd, herunder sikre opholdssteder, på
inddragelse af organisationer for etniske minoriteter og på at opnå en styrket viden på
området. Danske myndigheder skal arbejde tæt sammen med myndigheder i andre lande,
hvor tvangsægteskaber er mest udbredt.
Kortlægning af aktuelle udfordringer med ekstremisme og antidemokratiske grupperinger
Ekstremisme er uanset baggrund en trussel mod vores demokrati. Derfor vil regeringen
imødegå ekstremisme især blandt unge.
Der igangsættes en kortlægning af grupperinger, som modarbejder det danske demokrati.
Kortlægningen skal bl.a. have fokus på grupper, som tiltrækker unge danskere med
muslimsk baggrund, herunder på den sociale kontrol og chikane, som disse grupperinger
udøver over for især andre muslimeri deres bestræbelser på at undergrave det danske
demokrati.
Kortlægningen skal bl.a. bidrage til at konkretisere og tilpasse den forebyggende indsats
over for ekstremistiske grupper og skabe grundlag for en vurdering af, hvilke nye indsatser
der er brug for.
Indsats mod parallelle retsopfattelser i religiøse miljøer
Regeringen vil ikke acceptere, at religiøse retsinstanser træder i stedet for lovgivning og
domstole i Danmark. Afgørelser om ægteskab, forældremyndighed og straf løses hos
myndighederne – ikke hos religiøse overhoveder. Regeringen vil efter afslutningen af den
igangværende undersøgelse om parallelle retsopfattelser blandt religiøse minoriteter i
Danmark tage initiativer for at komme religiøse retsinstanser til livs.
Samtidig vil regeringen undersøge nye midler til at nå ind til de, der ligger under for religiøs
privatretlig praksis. Der er bl.a. behov for øget dialog med og bedre rådgivning af religiøse
minoriteter samt kompetenceopbygning af socialarbejdere, frontmedarbejdere og andre,
der arbejder med religiøst betingede konflikter, så det er de danske myndigheder, der løser
borgernes problemer.
57
RETSPOLITIK
FÆRRE OFRE FOR KRIMINALITET
Danmark har brug for en ny retspolitik. En retspolitik der virker, hvor færre bliver ofre for
kriminalitet, de kriminelle ændrer adfærd og trygheden i lokalsamfundene øges.
I et årti har retspolitikken manglet nytænkning.
En ny retspolitik vil bygge på konsekvens over for kriminalitet – og dens årsager.
Regeringen vil have et nyt fokus på resocialisering, forebyggelse og at internationale
konventioner bliver fulgt. Tidlig og effektiv forebyggelse vil gå hånd i hånd med klare og
hurtige konsekvenser ved lovovertrædelser. En ny retspolitik vil sætte klare mål og
introducere nye virkemidler.
Danmark står over for en række alvorlige problemer, hvor det er nødvendigt at tage fat på
en ny måde:
• En gruppe af særlig hårdkogte kriminelle begår mere og stadig grovere
kriminalitet. Tendensen ses bl.a. hos unge kriminelle, hvor uacceptabel asocial
adfærd og et liv uden for samfundets normer og værdier præger hverdagen.
• Ofre for kriminalitet skal hjælpes bedre. De skal sikres hjælp til en tryg hverdag og
muligheder for værn mod gerningsmanden. Rammerne for offererstatning skal
efterses og gerningsmanden skal kunne konfronteres med konsekvenserne af sin
kriminalitet.
• Den organiserede kriminalitet er et stigende problem, som kræver et skærpet
fokus. Kriminaliteten domineres særligt af rockerrelaterede personer og kriminelle
netværk fra indvandrermiljøet.
• Der mangler en sammenhængende indsats over for mennesker med en psykisk
sygdom. Indsatte i fængslerne skal screenes og tilbydes relevant behandling.
• Alt for mange gengangere fylder fængslerne. Kriminalforsorgens muligheder for at
forebygge tilbagefald i ny kriminalitet skal styrkes. Indsatte skal tilbydes en
afsoningsplan efter 7 dage med henblik på resocialisering før og efter løsladelsen.
Planen skal sikre, at den indsattes behandlingsbehov og beskæftigelsesmuligheder
afdækkes, og at der arbejdes hen imod ordinær beskæftigelse.
Færre skal være ofre for kriminalitet. Derfor skal der sættes konsekvent ind over for
kriminaliteten og dens årsager.
KONSEKVENS OVER FOR ÅRSAGERNE TIL KRIMINALITET
Vort samfund skal bygge på klare rettigheder og pligter og trygge lokalsamfund som
rammen om et indholdsrigt liv.
Kriminalitet skaber utryghed og usikkerhed. Kriminalitet skal forebygges – især i udsatte
familier, som har størst risiko for kriminalitet. For regeringen er det derfor vigtigt, at;
58
• Den tidlige og målrettede indsats mod årsagerne til kriminalitet styrkes. Det
kræver nye rammer for et målrettet samarbejde mellem myndigheder og
institutioner i lokalsamfundene og effektiv prioritering af de samlede ressourcer,
der anvendes til forebyggelse af kriminaliteten og dens årsager.
• Asocial adfærd skal bekæmpes mere effektivt. Særligt i visse belastede
boligområder er der unge, der ikke respekterer fællesskabets normer og værdier,
og skaber uro og utryghed. En ny målrettet indsats over for asocial adfærd skal
mindske utrygheden, og bidrage til at udsatte boligområder igen kan præges af
tryghed, liv og aktivitet. Regeringen vil undersøge mulighederne for at udvikle et
sanktionssystem over for asocial adfærd, der baserer sig på frivillighed.
• Nærpolitiet skal være synligt til stede i lokalområder med problemer. Et udadvendt
og engageret politi i tæt samarbejde med sociale myndigheder og skoler i
lokalsamfundene, forebygger kriminalitet. Kendskabet til utilpassede unge, deres
familier og kontakten med lokale netværk styrker det kriminalpræventive arbejde.
For at sikre en ny effektiv og målrettet forebyggende kriminalpræventiv indsats ønsker
regeringen at styrke rets-, politi- og kriminalpræventiv forskning. Forebyggelse sikrer færre
ofre og er en god investering for samfundet.
FÆRRE GENGANGERE I FÆNGSLERNE
For mange begår ny kriminalitet efter endt afsoning. Inden for to år efter løsladelsen begår
ca. hver fjerde dømte ny kriminalitet.
Regeringen arbejder for straf, der virker, og færre ofre for kriminalitet. For regeringen er det
derfor vigtigt, at:
• Tilbagefaldet til kriminalitet mindskes afgørende, og at færre dermed bliver ofre
for kriminalitet. De indsatte, der viser vilje til et liv uden kriminalitet, skal have
bedre muligheder for det. Handleplaner for dømte skal forbedres og målrettes et
liv uden kriminalitet, der præges af rettigheder og pligter.
• Det bliver lettere at komme videre med et normalt liv efter endt afsoning. Derfor
skal visse mindre lovovertrædelser kun optræde på straffeattester i ét år .
• Den øgede bandekriminalitet er en helt særlig udfordring for Kriminalforsorgen.
Den negative indflydelse på andre indsatte skal mindskes. Det samme gælder
muligheder for pleje relationer til deres kriminelle netværk i fængslerne.
• Indsatsen mod narko i fængslerne skal styrkes. Hvis narko florerer i fængslerne er
indsatsen for uddannelse, beskæftigelse og et liv efter endt afsoning uden for
kriminalitet ofte nytteløs. Behandlingen mod narkomisbrug skal derfor styrkes.
Indsatsen mod indsmugling af narko skal styrkes og have større konsekvens.
Kriminalforsorgens arbejde med behandling, beskæftigelse og uddannelse skal reformeres.
Undersøgelser viser klare muligheder for forbedringer. Uddannelserne skal styrkes, så flere
får mulighed for at tage eksempelvis AMU-kurser, folkeskolens afgangsprøve eller en
ungdomsuddannelse. Som følge heraf er der behov for en reform af uddannelsen af
fængselsfunktionærerne.
59
• Samarbejdet mellem Kriminalforsorgen og kommunerne skal revideres og styrkes.
Koordinationen af løsladelse skal forbedres markant. I alt for mange tilfælde følges
der ikke effektivt op på den løsladtes muligheder for bolig, job og netværk uden for
kriminalitet. Konsekvensen af den hidtidige politik er gengangere i fængslerne og
dermed flere ofre for ny kriminalitet.
NEDBRINGELSE AF LANGE VARETÆGTSFÆNGSLINGER
Regeringen vil nedbringe den omfattende brug af varetægtsfængslingDerfor vil regeringen
iværksætte en hurtig undersøgelse af årsagerne til det omfattende brug af varetægtsfængsling
og mulighederne for at nedbringe omfanget svarende til i de lande, vi normalt
sammenligner sig os med.
ET MODERNE OG EFFEKTIVT POLITI
Politiet spiller en central rolle for, at vi alle kan føle os trygge i hverdagen.
Tryghed er en forudsætning for velfærd. Et engageret politi, i tæt dialog med lokalsamfundene
om deres udfordringer, spiller en afgørende rolle i sikringen heraf.
Forandringen i kriminalitetsbilledet stiller store krav til dansk politi. Det fortsatte arbejde
med politireformen skal sikre et moderne og effektivt politi med en høj grad af
omstillingsparathed. For regeringen er det desuden vigtigt, at;
• Politiet kan håndtere de udfordringer, kriminaliteten stiller vores samfund overfor.
Dansk politi skal være på forkant med de miljøer og forhold, som medfører
kriminalitet. Politiet skal være parat til at tackle og forebygge komplekse
problemstillinger som påvirker vores tryghed, lokalområdets og
velfærdssamfundets stabilitet.
• Politiet skal være til stede i lokalsamfundene med beslutningskraft, så problemer
kan forebygges og løses hurtigt, og politiets troværdighed og autoritet i
befolkningen kan udbygges. Samtidig skal politiet sikres mulighed for at prioritere
langstrakte og komplicerede opgaver af efterforskningsmæssig og forebyggende
art.
• Politiet skal styrke dialogen med og åbenheden over for befolkningen, så
lokalsamfundene kender til kriminalitetens reelle omfang og politiets strategi for
løsningen heraf. Et moderne politi har et bredere sigte med sit arbejde end blot
stift fokus på efterforskningsresultater. Politiet skal spille en rolle i sikringen af en
bredere tryghed i samfundet. Tæt samarbejde med lokale myndigheder,
engagement og udadvendthed er nøgleord for et moderne politi.
FORSTÆRKET INDSATS MOD UNGDOMSKRIMINALITET
Mens flertallet af unge aldrig har været mere lovlydige er en gruppe af hårde kriminelle
unge involveret i meget omfattende kriminalitet. Tilgangen til denne gruppe skal stoppes
med en ny og effektiv indsats.
60
Ofte har denne gruppe af unge det til fælles, at de er vokset op i udsatte familier med
massive sociale problemer. Indsatsen over for unge kriminelle under 18 år skal derfor
forstærkes og basere sig på en ny tilgang til ungdomskriminalitet.
Regeringen ønsker at gribe tidligt ind over for børn under 18 år, som endnu ikke har lavet så
alvorlig kriminalitet, at hverken serviceloven eller det almindelige retssystem behøver at
blive brugt – men dog så alvorligt, at der er et åbenlyst behov for sociale programmer og
sanktioner med henblik på adfærdsændringer. For regeringen er det derfor vigtigt, at;
• Der udvikles nye sociale programmer for at forhindre at unge under 18 år havner i
kriminalitet. De nye sociale programmer har hovedsigtet på at få de unge til at
opgive den asociale adfærd, som ofte præger deres hverdag.
• Den kriminelle lavalder skal hæves til 15 år. Stik imod alle anbefalinger blev den
kriminelle lavalder ned fra 15 til 14 år. Regeringen vil også sikre at ingen børn
under 18 år får ophold blandt voksne kriminelle i landets fængsler.
Samtidig er der behov for, at retssystemet viser effektivitet og konsekvens over for unge
kriminelle. Der er for få sager, der bliver opklaret. Der er alt for lang tid imellem, at den
unge bliver sigtet for en lovovertrædelse til konsekvensen mærkes, og den forebyggende
indsats er for svag.
I dag er der et krav om, at voldssager skal afgøres ved domstolene senest efter 37 dage,
men den gennemsnitlige sagsbehandlingstid er dobbelt så lang.
• Med henblik på at forstærke indsatsen over for unge lovovertrædere vil regeringen
iværksætte et ”fast-track” igennem retssystemet for sager med unge, der begår
vold, hærværk og lignende lovovertrædelser. Målet er, at unge lovovertrædere skal
væk fra de lokalområder, hvor de i dag skaber utryghed, og væk fra de miljøer der
fastholder dem i kriminalitet. Regeringen vil udbrede anvendelsen af
ungdomssanktion, som alternativ til korte fængselsstraffe for unge under 18 år.
EN NY EFFEKTIV STRATEGI MOD TRUSLEN FRA TERROR
Danmark er udsat for en alvorlig trussel om terror. Danmark og danske interesser anses for
at være prioriterede terrormål blandt militante ekstremister. Det er derfor en absolut
topprioritet for regeringen at sikre et effektivt værn mod terror.
Danmark har et godt og effektivt terrorberedskab. Men terrortruslen ændrer løbende
karakter. Det stiller nye krav til indretningen og prioriteringen af det samlede
terrorberedskab.
De senere år har et antal meget alvorlige terrorsager vist, at det samlede beredskab har
kunnet reagere effektivt mod trusler om og forsøg på terroranslag mod Danmark, danske
interesser og enkeltpersoner. For regeringen er det vigtigt, at efterretningstjenesterne har
mulighederne for at kunne reagere hurtigt og effektivt på baggrund af præcise vurderinger
af enkeltpersoner, miljøer og faretruende reaktionsmønstre.
Det er samtidigt regeringens opfattelse, at sikkerhed og retssikkerhed skal gå hånd i hånd.
De senere år har en række lande evalueret deres samlede beredskab mod terror. I takt med,
61
at truslen om terror ændrer karakter, finder regeringen det relevant at efterse det samlede
danske beredskab mod terror.
Med henblik på at sikre et mere effektivt værn mod terrortruslen vil regeringen udarbejde
en samlet strategi for Danmarks deltagelse i kampen mod international terrorisme og
terrortruslen mod Danmark.
• Regeringen vil derfor nedsætte udvalg som, på baggrund af en vurdering af de
hidtil anvendte virkemidler i terrorbekæmpelsen og det samlede terrorberedskabs
effektivitet og omkostninger, skal udarbejde grundlaget for en samlet strategi for
et effektivt værn mod truslen fra terror med respekt for retssikkerheden og den
personlige frihed.
KAMPEN MOD ÅRSAGERNE TIL TERROR SKAL STYRKES
Kampen mod terror er for regeringen også kampen mod årsagerne til terror. Ekstremisme
er uanset baggrund en trussel mod vores demokrati. Derfor vil regeringen imødegå
ekstremisme.
Der igangsættes derfor en kortlægning af grupperinger, som modarbejder det danske
demokrati. Kortlægningen skal bl.a. bidrage til at konkretisere og tilpasse den
forebyggende indsats over for de ekstremistiske grupper og indgå i vurderingen af, hvilke
nye indsatser der er brug for.
Det er regeringens opfattelse, at fundamentet for vort samfunds sammenhængskraft er en
fælles accept af vores grundlæggende værdier, kønnenes ligestilling og ligeværd, adskillelse
af politik og religion, demokrati og menneskerettigheder og demokratisk børneopdragelse.
Disse værdier skal – nu som tidligere – bidrage til et stærkt værn mod terroren – og dens
årsager.
OVERHOLDELSE AF INTERNATIONALE FORPLIGTELSER
Regeringen er optaget af, at Danmark overholder sine internationale forpligtelser. De af
Danmark ratificerede eller tiltrådte konventioner kortlægges, registreres og opdateres
centralt, således at dansk opfølgning af påtagne forpligtelser kan dokumenteres og
overvåges løbende. Regeringen vil sikre offentlighed omkring opfølgningen.
GRUNDLOVSKOMMISSION
Det er regeringens opfattelse, at Danmark har brug for en ny diskussion om grundloven.
Regeringen vil tage initiativ til brede drøftelser med alle Folketingets partier om et
kommissorium for nedsættelse af en grundlovskommission.
62
REVISION AF KNIVLOVEN
Regeringen vil revidere lovgivningen om knive, således at den bringes bedre i balance og
fokusere på knive i nattelivet, hvor problemerne er evidente og lovgivningen relevant.
Udgangspunktet om ubetinget fængselsstraf i førstegangstilfælde afskaffes,
63
NY STYRING AF DEN OFFENTLIGE SEKTOR
Offentlige nøgleopgaver som f.eks. uddannelse og sundhed kræver en højere økonomisk
prioritering i de kommende år. Men den økonomiske situation sætter meget snævre
grænser for væksten i de offentlige udgifter. Der er brug for en hård prioritering, hvor ikke
alle forventninger til den offentlige sektor kan indfries. Og det kræver en stram
udgiftsstyring, så de offentlige udgifter nøje overholder de af regering og Folketing
fastsatte udgiftsrammer, og overskridelser af de vedtagne budgetter undgås.
BEDRE STYRING OG BUDGETLOV
Regeringen vil sikre en stram økonomistyring med bedre styr på de offentlige finanser.
Regeringen vil fremlægge forslag til en budgetlov, der fastlægger de overordnede principper
for styringen, og i dialog med KL og Danske Regioner gennemføre en reform af det
nuværende aftalesystem.
Regeringen vil arbejde med et flerårigt aftaleperspektiv, der giver kommuner og regioner
mulighed for at planlægge mere effektivt. Til gengæld skal aftaler selvfølgelig overholdes.
Aftaleparterne sikrer løbende opfølgninger af aftalerne, så aftalerne overholdes.
Regeringen vil tage initiativ til en ny styreform for de store byer. Det skal give en mere
effektiv styring og gøre det lettere for borgere at se, hvem der har ansvaret for
beslutningerne.
Regeringen vil endvidere effektivisere ved at foretage en sanering i de mange råd, nævn,
udvalg, politiske forskningsinitiativer, institutter mv., der er oprettet under den tidligere
regering.
BEDRE SAMARBEJDE OG FLERE MULIGHEDER FOR KOMMUNERNE
Mange års statsstyring og detailregulering af kommunerne har øget mistilliden mellem stat
og kommuner. Overflødige dokumentationskrav og uhensigtsmæssig statsstyring skal
erstattes af friere men forpligtende rammer for kommunerne.
Regeringen vil give kommuner og regioner bedre mulighed for at gennemføre nyttige,
nødvendige og rentable investeringer, f.eks. inden for energirenovering og
velfærdsteknologi. I den forbindelse vil regeringen modernisere låne- og deponeringsreglerne
for investeringer, der gennem fremtidige driftsbesparelser sikrer en fornuftig
rentabilitet.
Regeringen vil i samarbejde med kommuner og regioner iværksætte en reform med fokus
på tillid, ledelse, faglighed og afbureaukratisering. Det skal sikre, at den offentlige
opgaveløsning i højere grad orienteres mod resultater - effektivitet, kvalitet og
serviceniveau - og i mindre grad mod opfyldelse af proceskrav. Øget fokus på resultater vil
skabe rum for større fagligt ansvar og give plads til moderne ledelsesformer og øget
nytænkning. Det vil forbedre kvaliteten og frigøre ressourcer til bedre service for borgerne,
og det vil gøre faglig stolthed og arbejdsglæde til drivkraft i udvikling af servicen til
borgerne.
64
Som led i denne reform vil regeringen foreslå, at kommunernes resultater og kvalitet skal
måles i forhold til hinanden. Regeringen vil tage initiativ til at udvikle nye former for
styringsdialog mellem staten og kommunerne. Det kan ske ved at indføre
partnerskabsaftaler mellem staten og enkeltkommuner eller grupper af kommuner om at
løse konkrete udfordringer, herunder at forbedre kvaliteten eller effekten af den offentlige
service. Aftalerne baseres på frivillighed, hvor kommunerne forpligter sig på at indfri
konkrete målsætninger.
Der skal etableres flere former for offentlige og private samarbejder. Og regeringen vil
etablere flere forsøg med frikommuner m.v.
Regeringen vil fortsætte og udbygge samarbejdet mellem private og offentlige aktører i
opgaveløsningen. Samtidigt skal kommunerne også slippe for nogle af de bureaukratiske
restriktioner, der findes i dag. Rammerne aftales mellem regeringen, kommunerne og
regionerne.
EFFEKTIVITET OG KVALITET
Regeringen vil sætte fokus på, at der overalt i den offentlige sektor sker en løbende
nytænkning og effektivisering. Sigtet er blandt andet at aftale konkrete målsætninger med
kommuner og regioner om effektiviseringer, der kan frigøre ressourcer. Ressourcer, der
skal blive i kommuner og regioner, og bidrage til at sikre et højt serviceniveau og en bedre
kvalitet i den offentlige velfærd.
Regeringen vil foretage en evaluering af kommunalreformen og den nuværende
arbejdsdeling mellem kommuner, regioner og stat. Det skal blandt andet ske med særlig
fokus på sundhedsområdet, det specialiserede socialområde, miljøområdet og den
regionale udvikling.
Regeringen vil i samarbejde med kommuner og regioner formulere en ny digitaliseringsstrategi
for hele den offentlige sektor. Strategien skal fastlægge konkrete mål og blandt
andet indeholde de første elementer af en digitaliseringsreform af velfærdsområderne. Nye
digitale løsninger på f.eks. undervisningsområdet, sundhedsområdet og handicapområdet
kan øge kvaliteten og reducere omkostningerne. Det er endvidere regeringens mål, at al
kommunikation mellem borgere, virksomheder og det offentlige skal foregå digitalt inden
udgangen af 2015. For ældre, personer med handicap og andre, der er begrænset i at
udveksle oplysninger eller betjene sig selv over internettet, skal det være muligt at få hjælp.
65
LIGESTILLING OG MANGFOLDIGHED
GØR DANMARK STÆRKT
Det danske samfund bygger på, at alle mennesker er både lige og forskellige. Ingen
mennesker er ens. Men alle mennesker er lige meget værd. Mangfoldighed giver nye ideer
og nye løsninger. Mangfoldighed skaber trygge rammer for kreativitet og dialog.
Regeringen ønsker at fremme et Danmark, hvor mennesker bliver bedømt på, hvad de gør
og ikke, hvordan de ser ud, eller hvor de kommer fra.
Regeringen ønsker at fremme et Danmark, hvor den enkeltes muligheder og rettigheder
udvides og ikke indskrænkes.
Et mangfoldigt Danmark er et moderne Danmark.
Derfor vil regeringen sikre lige muligheder og lige rettigheder for alle danske borgere.
Diskrimination af enhver form er uacceptabelt, uanset om det sker på baggrund af køn,
seksuel orientering, etnicitet, religion eller handikap.
Derfor vil regeringen tage skridt til at ratificere tillægsprotokollen til FNs handicapkonvention
og give Ligebehandlingsnævnet mulighed for at tage sager op af egen drift.
LIGESTILLING MELLEM MÆND OG KVINDER
Danmark er et af de lande i verden, hvor kvinderne har den højeste erhvervsfrekvens. Uden
kvinderne på arbejdsmarkedet ville vores velstand være markant mindre.
Sammenlignet med andre lande har Danmark opnået en forholdsvis høj grad af ligestilling.
Men desværre er det gået den forkerte vej de seneste år. Og der er langt fra fuld ligestilling
mellem mænd og kvinder i det danske samfund, når det handler om løn og indflydelse.
Danmark har et meget kønsopdelt arbejdsmarked. Det skaber ligestillingsmæssige
udfordringer.
Regeringen vil indlede en dialog med erhvervslivet med henblik på at sikre flere kvindelige
medlemmer af bestyrelserne for de børsnoterede virksomheder, og herunder vurdere
forslag om kvoter på baggrund af køn.
Regeringen vil øremærke op til tre måneder af den betalte barselsperiode til manden.
Regeringen vil undersøge mulighederne for at udbygge kønsopdelt lønstatistik.
Regeringen vil etablere en barselsfond for selvstændige.
Regeringen vil sikre at frivilligt enlige mødre sidestilles med andre enlige forsørgere i
forhold til blandt andet det særlige børnetilskud.
Regeringen vil gennemføre en helhedsindsats for udsatte drenge, som i dag har en markant
større frafald og deraf følgende lavere uddannelsesgrad end piger. Indsatsen skal blandt
andet omfatte diskrimination på baggrund af køn og etnicitet i forbindelse med
praktikpladser.
66
Danmark skal være et land, hvor piger og drenge, kvinder og mænd reelt har lige
muligheder.
SEKSUEL LIGESTILLING
Regeringen vil give alle medlemmer af den danske folkekirke mulighed for at blive gift i
kirken – uanset deres seksuelle orientering. Regeringen vil derfor fjerne forbuddet mod
vielser af homoseksuelle i folkekirken og i øvrigt undersøge yderligere tiltag i retningen af
en kønsneutral ægteskabslovgivning.
Regeringen vil styrke indsatsen med at registrere, opklare og forebygge hate-crimes mod
homoseksuelle og andre grupper.
Regeringen vil sikre at medmødre til børn undfanget ved kunstig befrugtning omfattes af
børneloven på lige fod med fædre.
Regeringen vil undersøge reglerne om kønskorrigerende behandling, herunder mulighederne
for at foretage juridisk kønsskifte uden krav om kirurgiske indgreb.
ETNISK LIGESTILLING
Diskrimination og social udstødning af nydanskere er uacceptabelt og en selvstændig
barriere for integration. Derfor vil regeringen oprette en national antidiskriminationsenhed.
Enheden skal kortlægge omfanget og typerne af diskrimination på arbejdsmarkedet og i
samfundslivet Enheden skal endvidere gennemføre offentligt finansierede antidiskrimineringskampagner,
koordinere tværkommunale tiltag imod diskrimination og understøtte
virksomheder, der ønsker at bekæmpe diskrimination på arbejdspladsen.
67
GODE BOLIGER OG BEDRE BYER
Gode boliger er helt centralt for et godt liv. Og energirigtige boliger er en central del af et
bæredygtigt samfund. Mobilitet på boligmarkedet er vigtigt for at give folk mulighed for at
flytte til en bolig, der passer bedre til deres livssituation. En god bolig spiller en stor rolle for
den enkeltes velfærd.
Et velfungerende boligmarked kræver, at borgerne har mulighed for at vælge mellem flere
boligformer: Ejer, andel, almen og privat lejebolig. Regeringen vil bidrage i forhold til alle de
nævnte boligformer.
Tværgående vil regeringen med virkning fra 1. januar 2012 omdanne boligjob-ordningen til
en grøn tilskudspulje til energirenovering af boliger i 2012 og 2013. Ordningen skal baseres
på objektive kriterier og være nem for borgere og myndigheder at bruge og administrere.
LEJEBOLIGER
Tilstrækkeligt med gode lejeboliger til en fornuftig husleje i alle dele af landet er en
grundlæggende forudsætning for et sundt boligmarked.
Der er brug for en indsats i forhold til både almene boliger og private udlejningsboliger:
• Regeringen vil sikre, at alle kommuner bidrager til at løse de boligsociale opgaver.
• Regeringen vil arbejde for, at der opføres billige boliger, der hvor der er behov.
• Regeringen vil sikre opførelsen af flere ungdoms- og ældreboliger, så det fremtidige
behov imødekommes. Finansieringen drøftes nærmere med kommunerne.
• Samtidig skal der iværksættes et arbejde, der ser nærmere på finansieringen og
huslejefastsættelsen i den almene boligsektor. Herunder om der kan sikres
billigere lån til nye boliger med tilsvarende billigere husleje for den enkelte lejer.
• Landsbyggefondens renoveringsindsats skal styrkes, ikke mindst med flere
energibesparelser for at sikre tidssvarende boliger og en bedre samlet
boligøkonomi. I dag er der en lang venteliste, og indsatsen vil allerede starte i
forbindelse med kick-starten.
• Regeringen vil undersøge muligheden for at etablere en model, hvor Landsbyggefonden
får mulighed for at garantere besparelserne i boligselskabernes energispareprojekter.

• Der skal etableres en model for rentable energirenoveringer i privat udlejningsbyggeri
til gavn for både udlejer og lejere.
• Lejelovgivningen skal gennemgås med henblik på at lejere skal have en bedre
beskyttelse mod urimelige huslejeforhøjelser i forbindelse med moderniseringer
og urimeligt høje istandsættelses-regninger ved fraflytning fra en lejlighed.
BEDRE OG GRØNNERE BYER
Byerne er også vigtige for dansk økonomi. Byerne er vækstcentre i en globaliseret økonomi.
Bæredygtige byer skaber nye grønne arbejdspladser. Danmark har en enorm mulighed, hvis
vi kan få en global førerposition – for hvis vi finder de løsninger, der sikrer, trygge, grønne,
udviklende, økonomisk voksende byer., vil vi kunne eksportere disse løsninger
68
Omkring halvdelen af alle danskere lever i København eller en af de store provinsbyer.
Det er centralt for danskernes livskvalitet, at byerne fungerer godt, og at der er plads til
danskere med alle slags indkomster. Det er vigtigt for vores sociale sammenhængskraft.
Dele af de store byer er præget af stor trafikal trængsel og dårlig luftkvalitet. Ikke alle
borgere og børn har let adgang til parker, bynær natur og gode sikre legepladser.
Af alle disse grunde er der brug for en ny national social og grøn bæredygtig bypolitik, som
regeringen vil udvikle i samarbejde med befolkning og politikere i byerne:
• Som led i naturplanen vil regeringen arbejde for mere natur i byerne – flere parker,
grønne tage mv. – på en måde, der også bidrager til at afhjælpe
vandafledningsproblemerne.
• Byerne skal have bedre muligheder for at imødegå trængsel gennem forskellige
former for trafikregulering og rent-luftzoner samt økonomisk mulighed for at
forbedre den kollektive trafik til og fra byerne
• Flere byer skal være cykelbyer
Vækst i hele Danmark er en hovedprioritet for regeringen. Danmarks hovedstad spiller en
vigtig rolle for væksten. Derfor vil regeringen i samspil med de relevante parter udarbejde
en hovedstadsstrategi.
69
KULTURPOLTIK: KULTUR, KUNST OG IDRÆT
Kultur er oplevelse, oplysning, indsigt, udsyn og kreativitet. Et rigt kunst- og kultur- og
idrætsliv er en væsentlig forudsætning for den menneskelige og samfundsmæssige
udvikling i Danmark. Det er blandt andet gennem medierne, teatret, filmen, billedkunsten,
idrætten og musikken, at vi skaber vores identitet som mennesker, som samfund og som
nation. Derfor skal vi have gode rammer for idræt samt kulturel og kunstnerisk udvikling i
hele landet.
Regeringen vil føre en kulturpolitik, som har særligt fokus på at fremme internationalisering,
økonomisk vækst og demokrati.
Internationalisering fordi dansk kunst, kultur og idræt har vigtige perspektiver at byde på,
og fordi al vores udvikling sker i samspil med verden omkring os. De kreative industrier er
en økonomisk vækstfaktor. Demokratiet fremmes og udvikles, fordi kulturpolitikken er
med til at bane vejen for en friere menneskelighed. Både i kunstens kritiske blik og i
samværet om idræt udbygges demokratiet.
Med disse tre fokusområder ønsker regeringen at sikre, at kulturpolitikken stimulerer
skabelsen af stor kunst og åndelig udvikling, skaber forbindelseslinjer mellem Danmark og
omverdenen, og tilskynder til økonomisk vækst baseret på det danske samfunds værdier,
vores sociale forståelse og kulturelle horisont.
SAMARBEJDE FOR KULTUREN
Regeringen lægger op til et bredt samarbejde med kommuner, regioner, institutioner og
foreninger i bredeste forstand samt kunstnere og kulturinstitutioner om kulturpolitikken.
Ligeledes ønsker vi at samarbejde med blandt andet organisationer og arbejdsmarkedets
parter om at udbrede kulturtilbuddene til flere og skabe gode rammebetingelser for
kulturerhvervene i oplevelsesøkonomien, herunder med fokus på kulturtilbuddene i
yderområder.
Regeringen vil sætte fokus på vilkårene for kunstens vækstlag. Armslængdeprincippet skal
respekteres ved tildeling af midler til kunstnere, så vi sikrer, at der ikke sker politisk styring
af kunsten. Vi skal også undgå unødig detailstyring af kulturinstitutionerne. Regeringen vil
indkalde til forhandlinger om en ny 4-års-aftale for Det Kongelige Teater og udmøntning af
teateraftalen fra foråret 2011.
Danmark har et rigt og mangfoldigt musikliv. På alle niveauer bidrager musikken til dansk
kultur. Regeringen vil formulere en ny musikhandlingsplan, herunder styrkelse af den
rytmiske musik.
KULTUR TIL ALLE – OGSÅ BØRN OG UNGE
Alle danskere skal have mulighed for at deltage i kulturlivet. Særligt børn og unges møde
med kunsten og kulturen skal prioriteres. Det er her, vi skaber fundamentet for kunstens
udbredelse og et kreativt og innovativt Danmark. Børn og unge skal både gennem
uddannelsesinstitutioner og i deres fritid møde kulturelle tilbud af høj kvalitet, både som
70
aktive deltagere og som kritiske kulturforbrugere – det gælder ikke mindst den kultur, som
børn og unge møder i medierne.
Samtidig er det et mål for regeringen, at endnu flere borgere kommer i kontakt med
kulturelle institutioner. Regeringen vil i samspil med de kulturelle institutioner udarbejde
en fokuseret strategi herfor.
MEDIERNE
Uafhængige medier udgør en uundværlig del af det demokratiske samfund. Ytringsfrihed og
informationsfrihed er fundamentet for folkestyret. Mediebilledet er under hastig forandring
– teknologisk, socialt og markedsmæssigt.
Regeringen ønsker på baggrund af blandt andet Mediestøtteudvalgets arbejde at
modernisere den danske mediestøtte. Mediestøtten skal medvirke til at løfte den
demokratiske debat og fremme mangfoldigheden i medierne ved at understøtte nye former
for journalistik, nye medier og de trykte mediers omlægning til digital distribution samt
internetmedier i øvrigt. Mediestøtten skal fremme pluralisme, alsidighed, oplysning, kritisk
journalistik og kvalitet i bredeste forstand. Regeringen vil fastholde og udvikle Danmarks
public-service-medier DR, TV 2 og TV 2-regionerne. Dette indebærer, at der fortsat er
offentligt ejerskab af TV 2.
Regeringen vil indkalde til forhandlinger om ændringer af mediestøtten og til forhandlinger
om et nyt bredt medieforlig med fokus på bedre Public Service forpligtelser for DR, TV 2 og
TV 2-regionerne.
SPORT OG IDRÆT FOR ELITE OG BREDDE
Sport og idræt er en integreret del af dansk samfundsliv og kulturliv. Regeringen ønsker et
stærkt og dopingfrit sportsliv for både elite og bredde i Danmark. Breddeidrætten bidrager
til vores samfunds sammenhængskraft og folkesundheden. Regeringen lægger stor vægt på
at inddrage sport og idræt aktivt - herunder også den voksende selvorganiserede idræt og
motion - når vi skal tackle problemer som manglende integration, dårlig folkesundhed og
ungdomskriminalitet.
Børn og unge bør være mere fysisk aktive end i dag – gerne mindst én time om dagen.
Fysisk aktivitet kan fremme sundhed, indlæring, reducere frafald, og bidrage til sjovt.
Regeringen vil sammen med kommuner, skoler, institutioner, foreninger og frivillige
udarbejde en strategi for mere fysisk aktivitet.
Eliteidrætten bidrager med forbilleder for de unge og fælles oplevelser for hele
befolkningen. Regeringen vil arbejde for, at Danmark fortsat udklækker eliteidrætsudøvere.
Det er vigtigt at fortsætte indsatsen for at tiltrække internationale idrætsbegivenheder til
Danmark. De vækker begejstring, skaber interesse for idræt og kan inspirere til fællesskab,
sundhed, beskæftigelse, integration og den nationale stolthed. Og så styrker de Danmarks
internationale synlighed, øger kendskabet til Danmark og kan bidrage med øgede indtægter
til samfundet.
71
FORENINGSLIV OG FOLKEOPLYSNING
Det danske foreningsliv og det frivillige Danmark som sådan er en del af fundamentet for
vores demokrati. Regeringen vil give det frivillige foreningsliv og folkeoplysningen frie
udfoldelsesmuligheder og vil revitalisere chartret for samarbejde mellem det frivillige
Danmark og det offentlige.
DIGITALE KULTURTILBUD
Regeringen vil rette øget fokus på digitalt kulturforbrug. De digitale platforme giver helt nye
muligheder for deltagelse inden for såvel brugergenererede aktiviteter som mere
traditionelle kulturaktiviteter. Endvidere vil regeringen fremme digitalisering af den danske
kulturarv.
72
HØJ FORBRUGERBESKYTTELSE
Forbrugerne skal kunne stole på de produkter, de køber. Sikkerheden skal være i orden.
Der skal være klar information. Og varen skal leve op til det, den lover. Et oplyst og frit valg
er vigtigt for den enkelte forbruger. Og det er en forudsætning for en velfungerende
markedsøkonomi.
Danmark har generelt et højt niveau for forbrugerbeskyttelse. Fødevaresikkerheden er høj.
Forbrugerne har gode muligheder for at søge information om deres køb. Og der er heldigvis
meget få tilfælde med produktrelaterede skader.
Men der er også områder, hvor der er behov for en særlig indsats. Det betyder blandt andet,
at forbrugerombudsmandens rolle skal styrkes for at sikre håndhævelsen af den nuværende
lovgivning på området. Der er også behov for en kvalificering af mærkningen på
forbrugerområdet. Ikke flere mærker, men en bedre mærkning. Endelig skal der fokus på
børn og unges vilkår som forbrugere.
Regeringen vil undersøge, om der kan etableres en ”ja tak til reklamer”-ordning. Det vil
betyde, at kun de forbrugere, der aktivt tilkendegiver at ønske reklamer, vil modtage dem.
Ordningen er til gavn for både forbrugere, samfundsøkonomien og miljøet.
BØRN OG UNGE SKAL BESKYTTES BEDRE
Unge under 18 år bliver i stigende grad genstand for massive reklamekampagner, men har
ikke altid den erfaring, som kræves for at gennemskue mere komplicerede købssituationer.
Det kan stille både de unge og deres forældre i uheldige situationer.
Regeringen vil nedsætte et bredt sammensat udvalg, som skal analysere mulighederne for
at styrke forbrugerbeskyttelsen for børn og unge under 18 år. Udvalget kan blandt andet
fokusere på reklamer rettet mod børn og unge, børn og unges brug af internettet samt
initiativer, som kan styrke forældrenes retsstilling i forbindelse med børn og unges køb og
forbrug.
FARLIGE STOFFER OG KEMIKALIER
Borgerne møder også en række andre farlige stoffer i deres hverdag – primært i form af
kemikalier og potentielt hormonforstyrrende stoffer.
Regeringen vil skærpe fokus på anvendelsen af farlige stoffer og kemikalier blandt andet i
legetøj og forbrugerprodukter. Hormonforstyrrende og andre farlige stoffer og kemikalier
skal udfases, så de ikke længere indgår i sutteflasker, legetøj, tøj og andre produkter, som
man er i daglig kontakt med. Udfasningen bør ske på EU-niveau for at sikre den mest
effektive indsats. Samtidig skal vi i Danmark også turde gå foran ved brug af
forsigtighedsprincippet. Desuden skal kontrollen med produkterne skærpes.
73
FORBEDRINGER FOR BANKKUNDERNE
Regeringen vil gøre det mere trygt at være bankkunde.
Regeringen vil blandt andet se på mulighederne for at udarbejde en lov om finansiel
rådgivning, der skal sikre kunderne mod dårlig rådgivning. Herunder skal der ses nærmere
på reglerne for erstatningspligt.
Regeringen ønsker også øget synlighed omkring gebyrer i bankerne samt at se nærmere på,
hvordan man kan sikre bankkunderne i højere grad end i dag, blandt andet når det gælder
godkendelse af lånedokumenter og overførsler mellem bankerne.
74
EN STYRINGSREFORM AF FOLKEKIRKEN
Grundloven tildeler den danske folkekirke en særstilling. Regeringen ønsker inden for
folkekirkens grundlovssikrede særstilling at indrette en mere tidssvarende og klar styringsstruktur
for den danske folkekirke, jf. også grundlovens §66 ”Folkekirkens forfatning
ordnes ved lov”.
Regeringen vil nedsætte et udvalg, som skal komme med forslag til en mere sammenhængende
og moderne styringsstruktur for folkekirken med en klar ansvarsfordeling for
økonomiske og indholdsmæssige forhold.
75
ET LIGEVÆRDIGT OG STÆRKT RIGSFÆLLESSKAB
Regeringen ønsker et dynamisk og stærkt rigsfællesskab med vægt på øget ligeværd,
samarbejde og dialog og med respekt for forskellighed. Regeringen vil udvikle rigsfællesskabet
og ønsker et tæt samarbejde med Færøerne og Grønland både på de områder, som
Danmark varetager for hele rigsfællesskabet, og på overtagne områder med udgangspunkt
i færøske og grønlandske ønsker herom.
Regeringen anerkender princippet om folkenes ret til selvbestemmelse, således som det
bl.a. kommer til udtryk i lov om Grønlands Selvstyre. Regeringen vil forholde sig
konstruktivt til ønsker om at udvikle forholdet inden for rigsfællesskabets rammer, såvel
som til ønsker om selvstændighed i kombination med et forsat samarbejde mellem vore
lande.
Regeringen respekterer grønlandske og færøske ønsker om at nedfælde en egen forfatning,
men lægger vægt på, at der herved bl.a. ikke skabes uklarhed om Færøernes og Grønlands
forfatningsmæssige stilling i riget.
Regeringen vil gennemføre en regionalisering af de grønlandske retskredse svarende til de
nuværende grønlandske kommunegrænser, således at reformen af det grønlandske
retsvæsen i overensstemmelse med selvstyrets ønsker bliver fuldt gennemført.
76
GOD REGERINGSFØRELSE
Det danske folkestyre trænger til fornyelse. Regeringen vil derfor forpligte sig til et program
for god regeringsførelse, som med konkrete tiltag skal sikre en bedre lovkvalitet og
forbedre de generelle muligheder for at kontrollere regeringens embedsførelse.
Programmet for god regeringsførelse indeholder følgende konkrete initiativer:
• Regeringen vil i tæt samarbejde med Folketinget sikre høj lovkvalitet gennem
rimelige høringsfrister, der sikrer, at organisationer og andre høringsparter har
ordentlig tid til at gennemgå lovforslag og udarbejde kommentarer. Samt at
høringssvar og et høringsnotat med ministeriets bemærkninger foreligger i god tid
forud for førstebehandlingen. Der skal være mulighed for dispensation, så man i
særlige tilfælde kan have en meget kort høringsfrist, ligesom Folketinget i dag har
regler for at man i særlige tilfælde kan hastebehandle et lovforslag.
• Regeringen vil i samarbejde med Folketinget arrangere offentlige høringer i
forbindelse med igangsættelsen af kompliceret lovgivning, hvor eksperter og
interesseorganisationer kan fremlægge synspunkter og styrke det vidensgrundlag,
hvorpå Folketinget skal lovgive.
• Regeringen vil indlede en dialog med alle Folketingets partier om, hvordan
samspillet mellem Folketinget og regeringen kan fremme lovkvalitet, åbenhed og
parlamentarisk kontrol med regeringen.
• Regeringen vil respektere henstillinger fra Statsrevisorerne og Ombudsmanden.
Regeringen vil sikre, at Ombudsmanden og Rigsrevisor har adgang til relevante
dokumenter.
• Regeringen vil bestræbe sig på at besvare spørgsmål fra Folketingets
fyldestgørende og indenfor tidsfristen.
• For regeringen er det et princip, at danske soldater kun kan udsendes i
internationale militære operationer med opbakning fra mindst to tredjedele af
Folketinget.
• Regeringen vil fremlægge forslag til en revideret offentlighedslov.
• Regeringen vil sikre, at offentligt ansatte oplever, at de har mulighed for at ytre
sig, hvis forholdene ikke er i orden – uden konsekvens for den enkeltes
fremadrettede karrieremuligheder.
Udover dette fremadrettede program for god regeringsførelse vil regeringen nedsætte en
undersøgelseskommission til at belyse baggrunden for den danske beslutning om
deltagelsen i krigen i Irak og mulige problemer med Danmarks overholdelse af
internationale konventioner i forbindelse med krigsførelsen i Irak og Afghanistan.
Regeringen vil endvidere nedsætte et ekspertudvalg, der skal komme med anbefalinger til,
hvordan man kan skabe øget gennemsigtighed om den økonomiske støtte til danske
politiske partier. Ekspertudvalget skal både synliggøre forskelle mellem de nuværende
danske regler og reglerne i sammenlignelige lande og komme med konkrete anbefalinger
til, hvordan de danske regler bør moderniseres.
For at styrke og udvikle unges deltagelse i demokratiet vil regeringen skabe grundlag for
forsøg med unges deltagelse i lokale afstemninger. Regeringen vil også inddrage
konklusionerne fra Dansk Ungdoms Fællesråds Valgretsskommission, der undersøger
unges demokratiske dannelse og deltagelse i demokratiet.



REGERINGEN
