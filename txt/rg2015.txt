SAMMEN FOR
FREMTIDEN
R E G E R I N G S G R U N D L A G
REGERINGEN
JUNI 2015

6
SAMMEN FOR FREMTIDEN
Danmark er et dejligt land. Ikke et perfekt land, men et af de bedste i verden.
Gennem generationer har vi skabt et frit samfund, hvor vi deler værdier som demokrati,
ligeværd og muligheder for den enkelte.
Gennem generationer har vi udviklet et trygt samfund, hvor vi passer på vores børn, værner
om vores ældre og tager os af hinanden, hvis vi bliver syge.
Og gennem generationer har vi opbygget et rigt samfund, fordi vi har været dygtige, flittige
og målrettede.
Nu skal vi bygge nye muligheder oven på dem, vi allerede har.
Vi skal anerkende de danskere, der hver dag yder en indsats og skaber velstand. De lægger
fundamentet under vores tryghed. Det skal vi belønne.
Vi skal tage ansvar og sætte ambitiøse mål for vores samfund. Vi skal have mod til at stille
krav til os selv og hinanden. Vi skal forandre for at forbedre. Vi skal turde vælge, hvad der er
vigtigt.
Regeringen ønsker et friere, rigere og rimeligere Danmark.
Det vil kræve en indsats fra alle i det danske samfund. Derfor vil regeringen invitere til et
bredt samarbejde på Christiansborg. Og derfor vil vi også samarbejde ud af Christiansborg.
Borgere, erhvervsledere, lønmodtagere og arbejdsgivere skal være med til at forme den
politik, der vedrører dem selv. Det skaber de bedste og mest robuste resultater.
Regeringens vigtigste prioriteter er:
• Flere private arbejdspladser gennem en sund og ansvarlig økonomisk politik,
der understøtter vækst og velstand.
• Et Danmark, hvor det bedre kan betale sig at arbejde, og færre bliver forsørget
af det offentlige.
• En stærk kernevelfærd, hvor vi tager os endnu bedre af de syge og de ældre,
og hvor vores børn får en god uddannelse.
• En offentlig sektor, hvor vi sætter mennesket før systemet, og hvor vi styrker
det frie valg for danskerne.
• En fornuftig udlændingepolitik, hvor udlændinge, der kommer til Danmark,
bidrager positivt.
• En vellykket integration, hvor flere vil vores land, og færre lever i parallelsamfund.
• Et Danmark, hvor der er udvikling i hele landet.
• En stram og konsekvent kurs mod kriminalitet.
• En stærk og fokuseret udenrigspolitik, som skal sikre danske interesser og indflydelse.
Dette regeringsgrundlag er udtryk for regeringens overordnede prioriteringer, men er ikke
et detaljeret arbejdsprogram. Regeringsgrundlagets prioriteringer vil i løbet af valgperioden
blive suppleret med en lang række konkrete initiativer og forslag på alle områder.
7
ANSVARLIG ØKONOMISK POLITIK
Regeringen vil føre en ansvarlig økonomisk politik, som skal sikre fundamentet for et
velstående samfund i vækst og balance.
Vi står i begyndelsen af et økonomisk opsving. Flere er allerede kommet i arbejde. Ledigheden
falder. Fremgangen i resten af Europa kommer også Danmark til gavn. Samtidig er
dansk økonomi grundlæggende sund som følge af de gennemførte reformer. Reformer,
som vi enten fremlagde, da vi sidst var i regering, eller stemte for i opposition.
Men vi er ikke i mål.
Derfor vil regeringen videreføre reformpolitikken. Vi vil føre en ansvarlig økonomisk politik
med fokus på langsigtet vækst og flere private arbejdspladser.
Orden i økonomien
En sund offentlig økonomi er en forudsætning for en stabil økonomisk udvikling, og for at
vi ikke efterlader en regning til kommende generationer.
Derfor vil regeringen tilrettelægge finanspolitikken inden for rammerne af budgetloven,
Stabilitets- og Vækstpagten samt Finanspagten. Vi vil desuden sikre, at finanspolitikken er
holdbar og opfylder målet om mindst strukturel balance på de offentlige finanser i 2020, så
vi sikrer tillid til de offentlige finanser og understøtter fastkurspolitikken.
I de kommende år skal finanspolitikken gradvist strammes op, i takt med at opsvinget
tager til og i lyset af de lave renter i Europa. Samtidig planlagde den tidligere regering med
underskud i 2016, som går helt til grænsen i budgetloven, hvilket er større end oprindeligt
forudsat i 2020-planen. I lyset heraf vil regeringen begynde at nedbringe det strukturelle
offentlige underskud frem mod målet om strukturel balance i 2020.
Regeringen vil føre en økonomisk politik, der sikrer fortsat stigende beskæftigelse,
økonomisk vækst og en stærk konkurrenceevne. Regeringen vil understøtte en styrkelse af
produktiviteten, der fremmer skabelsen af vellønnede jobs.
Vi vil straks iværksætte et kasseeftersyn af den offentlige økonomi for at sikre, at hele
råderummet i 2020-planen reelt er til fri disposition, og at der ikke er truffet beslutninger,
der ikke er finansieret. Kasseeftersynet skal ledsages af et projekteftersyn af større statslige
it-projekter.
Det er allerede nu klart, at de offentlige investeringer ligger højere end forudsat frem mod
2020. Vi vil tage initiativ til at tilpasse de offentlige investeringer fra 2016 og frem, så de
følger det planlagte og finansierede niveau frem mod 2020. Desuden vil vi sikre en bedre
styring og tværgående prioritering af de offentlige investeringer fremover.
Regeringen vil i 2015 fremsætte lovforslag om forhøjelse af folkepensionsalderen med
virkning fra 2030 som aftalt i en bred kreds af Folketingets partier i forbindelse med
velfærdsaftalen fra 2006. Det er første gang reguleringsmekanismen skal anvendes, og
efterfølgende skal der fremsættes lovforslag hvert femte år.
8
Økonomiske prioriteringer
De seneste ti år har reformer skabt et råderum i den offentlige økonomi, som vi kan bruge
i de kommende år. Regeringen vil fortsætte med at foreslå og gennemføre reformer, som
øger arbejdsudbuddet og sikrer en moderne og effektiv offentlig sektor.
Regeringen vil sænke skatten for de laveste arbejdsindkomster, så det bedre kan betale sig
at arbejde. Vi vil gøre det billigere at drive virksomhed i Danmark. Desuden indfører vi straks
et skatte- og byrdestop for at skabe tryghed for danskerne.
Samtidig vil regeringen prioritere kernevelfærden i form af flere penge til sundhed og øvrige
prioriterede velfærdsområder.
Regeringen sigter efter, at de styrbare offentlige udgifter i de kommende år holdes i ro.
Regeringen vil herudover løbende gennemføre reformer, omprioriteringer og effektiviseringer,
der frigør midler. Med dette udgangspunkt vil regeringen prioritere råderummet
ligeligt til indsatser på højt prioriterede velfærdsområder samt til at nedsætte skatter og
afgifter.
Vi skal hele tiden sikre, at vi bruger de offentlige midler, hvor de gør størst gavn for borgerne.
Regeringen vil derfor prioritere inden for de offentlige udgifter. Vi vil blandt andet
normalisere udlændingepolitikken og sænke udviklingsbistanden til FN’s mål for de rigeste
lande på 0,7 pct. af BNI.
Det er samtidig væsentligt, at hele den offentlige sektor bidrager til at frigøre ressourcer via
effektivisering. Derfor vil regeringen tage initiativ til at indarbejde et omprioriteringsbidrag
i det kommunale udgiftsloft på 1 pct. om året fra 2016, og at alle større statslige driftsområder
omfattes af et årligt omprioriteringsbidrag på 2 pct. fra 2016. De frigjorte midler vil
blive udmøntet hen over regeringsperioden til prioriterede indsatser, ligesom regeringen vil
gøre en særlig indsats for kommuner i en svær økonomisk situation.
Skatte- og byrdestop
Regeringens skatte- og byrdestop indebærer, at regeringen ikke vil hæve nogen skat eller
afgift i denne valgperiode. Allerede besluttede skatte- og afgiftsændringer fastholdes,
herunder f.eks. nedsættelsen af selskabsskattesatsen i 2016 samt allerede besluttede indekseringer
af punktafgifterne.
Kun hvis der er tvingende grunde, f.eks. som følge af uoverensstemmelse med EU-regler, er
der mulighed for at indføre eller forhøje en skat eller afgift. Det gælder f.eks. spørgsmålet
om den fremtidige finansiering af PSO. Merprovenuet skal krone for krone anvendes til
at nedsætte en anden skat eller afgift. Det indebærer, at der som udgangspunkt ikke kan
gennemføres skatteomlægninger.
9
Skattestoppet for ejendomsværdiskatten fra 2001 videreføres ligesom loftet over, hvor
meget boligejernes grundskyld kan stige hvert år fastholdes.
Undtaget fra skattestoppet er dog muligheden for at lave en provenuneutral omlægning af
bilafgifter, som blandt andet også skal rumme en langsigtet holdbar model for beskatning
af elbiler mv.
En moderne og velfungerende offentlig sektor
Danmark er et stærkt velfærdssamfund. Vi har en udbygget velfærd, der træder til, hvis
man rammes af sygdom, har brug for pleje eller skal have en uddannelse. Sådan skal det
fortsat være. Og regeringen vil gøre velfærden endnu bedre end i dag.
Vi vil øge kvaliteten og produktiviteten i den offentlige sektor. Vi kan give borgerne større
fleksibilitet og selvbestemmelse i hverdagen, når vi bruger velfærdsteknologi og digitalisering.
Vi kan frigøre penge til andre opgaver, når offentlige institutioner samarbejder om
fælles løsninger, og når de har fokus på resultater og gensidig læring.
Regeringen vil også konkurrenceudsætte flere skattefinansierede opgaver i kommuner
og regioner med henblik på højere kvalitet og lavere priser. Vi vil fremlægge en plan for,
hvordan flere opgaver kan sendes i udbud ved brug af måltal mv. Det er ikke afgørende, om
offentligt ansatte eller privatansatte leverer de ydelser, som vi betaler for over skatten. Det
er derimod afgørende, at danskerne får den bedst mulige service for deres penge.
Der er herudover også behov for at afsætte ekstra penge til prioriterede velfærdsområder
så som sundhed, ældre og tryghed.
Borgeren før systemet
Regeringen vil sætte borgeren før systemet, fordi vi tror på, at det skaber en offentlig sektor
på borgernes præmisser. Dette mål skal blandt andet forfølges gennem et forstærket og
udvidet frit valg på en række områder.
Regeringen ønsker at styrke borgernes retsstilling og retssikkerhed i forbindelse med tvister
med staten blandt andet ved at sikre, at staten ikke tilbageholder oplysninger, som kan
være til borgerens fordel og ved at styrke borgernes muligheder for at føre retssag mod
staten på fair vilkår.
Stabile rammer for de statslige selskaber
Der skal være stabile rammer for driften og udviklingen af de statslige selskaber. Derfor
vil regeringen søge at indgå en bred politisk aftale om udviklingen og rammerne for de
enkelte statslige selskaber. I forlængelse heraf vil regeringen gennemføre en analyse af den
interne statslige organisering af ejerskabsvaretagelsen for at vurdere, om denne kan styrkes.
10
VÆKST OG FLERE PRIVATE JOB I HELE DANMARK
Danmark har brug for flere private arbejdspladser. Det er forudsætningen for vores fælles
velfærd og for den nære velfærd hos den enkelte familie. Virksomhederne skal have bedre
vilkår for at investere og skabe arbejdspladser. Flere skal gå fra offentlig forsørgelse til job,
og flere ledige job skal besættes af danskere. Og hele Danmark skal have del i fremgangen.
JobReform: Det skal kunne betale sig at arbejde
Regeringen ønsker, at flere skal i arbejde, og at færre skal forsørges af det offentlige. Det vil
gøre Danmark rigere og mere rimeligt.
Derfor vil regeringen gennemføre en JobReform, der skal sikre, at det bedre kan betale sig
at arbejde frem for at modtage en offentlig ydelse.
JobReformen falder i to faser.
Første fase i efteråret 2015, hvor der indføres et kontanthjælpsloft, der sætter loft over,
hvor meget man kan modtage fra det offentlige. Loftet skal omfatte størstedelen af de
offentlige ydelser, som en kontanthjælpsmodtager kan få. Provenuet herfra bidrager til
finansieringen af reformens anden fase.
Anden fase i foråret 2016, hvor regeringen vil indkalde til forhandlinger med henblik på at
sænke skatten på arbejdsindkomster. Denne anden fase skal have et dobbelt sigte: Dels
vil regeringen sænke skatten for de laveste arbejdsindkomster, så gevinsten ved lavtlønnet
arbejde bliver større. Derudover har regeringen en ambition om at sænke skatten på den
sidst tjente krone med 5 pct.point, så flere vil arbejde mere, og så danske virksomheder får
nemmere ved at rekruttere og fastholde også vellønnede medarbejdere.
Samlet set vil JobReformen øge gevinsten ved at arbejde. Det vil få flere i beskæftigelse
gennem et øget arbejdsudbud. Det betyder færre udgifter til overførselsindkomster, flere
skatteindtægter og en bedre livskvalitet for mange mennesker.
BoligJobordningen genindføres
BoligJobordningen har været en succes. Den blev hvert år brugt af over en halv million
danskere.
Regeringen vil genindføre BoligJobordningen med tilbagevirkende kraft fra 1. januar 2015.
Det vil ske efter de regler, danskerne kendte i 2014. Vi vil også fremlægge en model for den
fremtidige ordning efter 2015.
Bedre vilkår for virksomheder i Danmark
Regeringen ønsker, at det skal være billigere og lettere at drive virksomhed i Danmark.
Vi vil straks indføre et skatte- og byrdestop. Det vil give virksomhederne tryghed for, at de
ikke bliver pålagt nye økonomiske byrder, som belaster konkurrenceevnen.
11
Vi vil desuden sænke skatter og afgifter for erhvervslivet. Den aftalte lettelse af selskabsskatten
fra 23½ til 22 pct. gennemføres i 2016 som planlagt.
En erhvervsbeskatningsreform skal gøre dansk erhvervsbeskatning mere enkel og
konkurrencedygtig. Reformen skal forbedre investeringsklimaet i Danmark med henblik på
at tiltrække flere udenlandske investeringer. Desuden skal vilkårene for erhvervsdrivende
fonde forbedres. Vi vil afsætte i alt 2,8 mia.kr. i 2016-2020 primært finansieret fra Aftale om
en vækstpakke (2014) samt Aftale om en vækstplan (2013).
De familieejede virksomheder er rygraden i dansk erhvervsliv. De er med til at sikre udvikling
og arbejdspladser. Derfor vil vi afsætte i alt 2,1 mia.kr. i 2018-2020, så de familieejede
virksomheder kan få bedre rammer for at fastholde danske arbejdspladser og udviklingsmuligheder
henover et generationsskifte. Vi vil desuden genindføre formueskattekursen og
dermed annullere den tidligere regerings stramning af reglerne for at overdrage unoterede
aktier.
Vi vil også lette og rydde op i virvaret af punktafgifter.
Regeringen vil herudover lette erhvervslivets administrative byrder med op mod 3 mia. kr.
frem mod 2020. Desuden skal erhvervsrettet lovgivning som hovedregel kun træde i kraft
to gange om året på faste datoer.
Regeringen vil gennemføre et eftersyn af erhvervsfremme indsatsen for at forenkle og
fokusere midlerne.
Regeringen vil forbedre det strategiske sigte for at fremme danske styrkepositioner og
skabe en koordineret indsats for udviklingen af klare erhvervsstrategier.
Regeringen vil understøtte en stærk dansk forskende lægemiddel- og medicoindustri ved at
smidiggøre rammer og procedurer for klinisk forskning samt lægge vægt på, at procedurer
og ventetider for godkendelse af lægemidler forbedres.
Regeringen vil gøre op med overimplementering af EU-regler. Vi skal naturligvis gennemføre
de EU-regler, vi er forpligtet til, men hvis vi overimplementerer, kan det give danske virksomheder
dårligere vilkår end deres udenlandske konkurrenter. Erhvervs- og vækstministeren vil
stå i spidsen for et regeringsudvalg, der skal sikre en mere systematisk og ensartet tilgang
til implementering af erhvervsrettet EU-lovgivning, så der bliver et samlet og styrket fokus
på at undgå unødigt restriktive regler til skade for danske virksomheder og arbejdspladser.
Regeringen vil endvidere nedsætte et implementeringsråd med deltagelse af blandt andet
erhvervsorganisationer og særligt sagkyndige. Rådet skal rådgive om gennemførelsen af
erhvervsrettet EU-lovgivning.
Udvikling i hele landet – offensiv regional- og landdistriktspolitik
Der skabes mange nye job i Hovedstaden og Østjylland, men i andre områder af landet er
byer og landdistrikter ramt af, at mange arbejdspladser forsvinder. Og mange flytter fra
landdistrikterne til de større byer.
12
Regeringen ønsker vækst og udvikling i alle dele af Danmark. Det kræver, at vi fjerner de
barrierer, der i dag hindrer fremgang i hele landet.
Derfor vil regeringen udarbejde en samlet strategi for udviklingen uden for de største
danske byer og i landdistrikterne. Strategien skal understøtte både bosætning og erhvervsudvikling.
Vi vil også liberalisere planloven, så kommunerne får mere frihed. Det gælder blandt andet
i det åbne land og kystnære områder. En liberalisering skal styrke udviklingen uden for de
største byer og fortsat tage hensyn til natur og miljø. Regeringen vil fjerne loftet over tilladelser
til miljømæssigt bæredygtige projekter, således at alle projekter kan imødekommes,
såfremt de vurderes at være miljømæssigt bæredygtige.
Regeringen vil endvidere invitere den finansielle sektor til en dialog om bedre muligheder
for belåning.
Statslige arbejdspladser er ikke i sig selv tilstrækkeligt til at skabe vækst og udvikling i et
område. Det er grundlæggende aktiviteten i det private erhvervsliv, der skaber og driver
vækst. Omvendt kan en decentral placering af de statslige arbejdspladser bidrage til at
skabe mere aktivitet. Regeringen vil arbejde for, at der placeres flere statslige arbejdspladser
uden for hovedstadsområdet. Regeringen vil fremlægge en strategi herfor inden Folketingets
åbning i oktober.
For at understøtte arbejdet med at skabe bedre rammer for vækst og beskæftigelse i hele
landet placeres ansvaret for planloven samt ansvaret for udviklingsarbejdet i landdistrikter i
Erhvervs- og Vækstministeriet.
Bedre rammer for landbrugs- og fødevareerhvervet
Vi vil skabe bedre rammer for landbrug- og fødevareerhvervet, samtidig med at vi passer på
vores miljø.
Danmark har en stærk fødevare- og landbrugssektor, som skaber arbejdspladser og
eksport. Fødevareerhvervet er vækstmotor i dele af Danmark, der er ramt af mangel på
arbejdspladser og muligheder for udvikling. Men sektoren er under stigende pres fra den
globale konkurrence.
Regeringen vil fremlægge en fødevare- og landbrugspakke, der skal gøre fødevare- og
landbrugssektoren endnu bedre rustet til at øge råvaregrundlaget og eksporten, og til at
skabe mere vækst og beskæftigelse – i samspil med natur og miljø.
Regeringen vil arbejde for at reducere regler og bureaukrati for danske fiskere. Rammer og
vilkår skal understøtte bæredygtigt fiskeri. Regeringen vil endvidere gøre op med overimplementering
af EU-regler.
Regeringen vil sikre en fornuftig balance mellem landbrugets og fødevareklyngens –
herunder fiskeriets – vækstmuligheder og miljøhensyn. Derfor samles opgaverne i et Miljø-
og Fødevareministerium.
13
ARBEJDSMARKED MED HØJ BESKÆFTIGELSE
I dag er alt for mange borgere i den arbejdsdygtige alder forsørget af det offentlige. Det er
regeringens mål at flytte tusinder ud af offentlig forsørgelse og over i beskæftigelse.
Derfor vil regeringen gennemføre reformer, der skal sikre, at det bedre betaler sig at arbejde.
Det skal blandt andet ske ved at sænke skatten på arbejde. Flere i arbejde vil både have
menneskelig værdi for den enkelte og være en gevinst for samfundet.
Trepartsdrøftelser om vigtige samfundsspørgsmål
I Danmark har vi en tradition for, at lønmodtagerne, arbejdsgiverne og politikerne sammen
laver trepartsaftaler om væsentlige samfundsspørgsmål. Vi tager et fælles ansvar. Det har
været med til at skabe mulighed for høj beskæftigelse, velstand og velfærd.
Regeringen ønsker at genoplive det brede samarbejde.
Derfor vil vi indkalde arbejdsmarkedets parter til trepartdrøftelser for at løse nogle af de
udfordringer, som Danmark står over for. Det vil ske i forlængelse af, at der er indgået en
politisk aftale om et nyt robust dagpengesystem. Temaerne i trepartsdrøftelserne vil blandt
andet være at styrke danske virksomheders konkurrenceevne, uddannelse, flytte flere fra
offentlig forsørgelse til job og sikre, at det danske arbejdsmarked kan håndtere udenlandsk
arbejdskraft.
Ansvarlig indvandring af arbejdskraft
Danmark skal i højere grad være åbent for udlændinge, der kan og vil bidrage til det danske
arbejdsmarked, så flere kan medvirke til at styrke og udvikle Danmark.
Danske virksomheder skal kunne klare sig i den internationale konkurrence. Det kræver, at
virksomhederne kan rekruttere højtkvalificerede og dygtige medarbejdere.
Regeringen vil derfor sikre danske virksomheder lettere adgang til udenlandsk arbejdskraft.
Vi vil nytænke de ordninger, der giver adgang til Danmark med henblik på beskæftigelse.
Ordningerne skal i højere grad målrettes arbejdsmarkedets reelle behov. Hovedvejen til
Danmark skal være via arbejde og uddannelse – ikke via familiesammenføringer og asyl.
Det danske arbejdsmarked skal være karakteriseret af gode løn- og arbejdsvilkår.
Udenlandske firmaer skal overholde danske love og regler. Og udenlandske lønmodtagere
skal sikres de løn- og arbejdsvilkår, som gælder i Danmark.
14
Et robust dagpengesystem
Regeringen ønsker, at dagpengekommissionen færdiggør sit arbejde.
Dagpengekommissionen er blandt andet blevet bedt om at undersøge mulighederne for
at øge dagpengesystemets robusthed i forhold til de udfordringer, der følger af et stadigt
mere internationalt arbejdsmarked.
Regeringen vil bede Dagpengekommissionen om at afrapportere inden Folketingets åbning
i oktober.
Herefter vil regeringen indlede forhandlinger med Folketingets partier med henblik på at
opnå enighed om et robust dagpengesystem, der understøtter et fleksibelt arbejdsmarked
med høj beskæftigelse og lav strukturel ledighed.
Regeringen ønsker et dagpengesystem, der giver økonomisk tryghed for medlemmer ramt
af ufrivillig ledighed.
Regeringen prioriterer samtidig, at det nye dagpengesystem understøtter, at alle ledige står
til rådighed for de job, der er. At mobiliteten på arbejdsmarkedet øges. At det bliver mere
attraktivt at tage et kortvarigt job. Og at adgang til dagpenge forudsætter længerevarende
arbejde her i landet.
Som opfølgning på aftalen om refusionssystemet vil regeringen gennemføre den planlagte
tilpasning af det kommunale tilskuds- og udligningssystem pr. 1. januar 2018.
Pensionsreform skal skabe tryghed i alderdommen
Det danske pensionssystem er grundlæggende velfungerende og robust. Det bygger især
på folkepensionen, de meget udbredte arbejdsmarkedspensioner og de frivillige pensioner.
Regeringen ønsker at styrke fundamentet for et trygt pensionssystem i Danmark. Vores
mål er, dels at det bedre skal kunne betale sig at spare op, dels at flere sparer op til deres
pension, så man har større økonomisk tryghed i alderdommen.
Der er store samfundsmæssige fordele ved, at en stor del af fremtidens pensioner er opsparingsbaseret,
men der er fortsat grupper, som ikke er dækket af arbejdsmarkedspensioner.
Derfor vil regeringen i foråret 2016 gennemføre en pensionsreform, hvis hovedsigte er, at
restgruppen af personer uden egen opsparing til alderdommen reduceres markant.
Til brug herfor vil regeringen derfor anmode Pensionskommissionen om inden nytår at
færdiggøre en rapport, der beskriver pensionsforholdene blandt pensionister både nu og i
fremtiden.
Rapporten skal have særligt fokus på de personer, som ikke foretager pensionsopsparing
og indkomstforholdene for denne gruppe. Det kunne f.eks. være selvstændige, overførselsmodtagere
og privat beskæftigede uden for LO/DA-området.
15
ET GODT SUNDHEDSVÆSEN SKAL VÆRE ENDNU BEDRE
Et godt og trygt sundhedsvæsen er en grundpille i vores velfærdssamfund. Regeringen
ønsker et sundhedsvæsen, der er til for patienterne – og det skal afspejle sig i indretningen i
vores fælles sundhedsvæsen.
Ret til hurtig udredning og behandling
Hvis man bliver syg, skal man hurtigt have at vide, hvad man fejler. En hurtig diagnose er
forudsætningen for, at syge mennesker kan få behandling i tide. Og dermed er der større
sandsynlighed for at blive rask. Derfor vil regeringen give alle patienter en reel ret til hurtig
udredning.
Hvis der ikke er kapacitet til at udrede en patient inden for 30 dage på de offentlige
sygehuse, så skal man have mulighed for at få hjælp et andet sted. Det betyder, at hele
eller dele af udredningen kan udføres på private hospitaler og klinikker, hvor det er fagligt
muligt.
Og alle patienter skal – uanset pengepung – have ret til at vælge hurtig behandling, når
ventetiden på de offentlige sygehuse overstiger 30 dage.
Det skal både gælde mennesker med fysisk sygdom og mennesker med psykisk sygdom.
Kræftplan IV
Regeringen prioriterer kræftområdet højt. Kræftbehandlingen er blevet markant forbedret,
og flere overlever kræft, men Danmark ligger stadig bag vores nabolande. Ventetiderne
på kræftområdet er reduceret betydeligt, men de er fortsat for lange. Og for mange
mennesker med kræft oplever, at de er kastebolde mellem forskellige afdelinger, læger og
behandlinger.
Derfor vil regeringen fremlægge en kræftplan IV, der skal sikre, at hele sundhedsvæsenet
giver mennesker med kræft den bedst mulige behandling, hele vejen fra familielægen til
specialisten på sygehuset.
Regeringen vil arbejde for at udbrede patientansvarlige læger i sundhedsvæsenet. Først for
kræftpatienter og siden også udbredt til flere dele af vores sundhedsvæsen.
16
Målrettet indsats for ældre medicinske patienter
Regeringen vil også prioritere en målrettet indsats over for ældre medicinske patienter.
Det er afgørende, at regionerne og kommunerne har og bruger de rette redskaber til at
nedbringe antallet af unødige indlæggelser og patienter på gangene. For eksempel er
kommunernes økonomiske incitament til at modtage færdigbehandlede patienter fra
sygehuse i form af færdiggørelsestakster et centralt instrument til at skærpe kommunernes
prioritering af området.
Regeringen vil understøtte arbejdet med at skabe rammerne for mere sammenhængende
indsatser i forhold til forebyggelses-, rehabiliterings- og plejeområdet. Derfor opretter
regeringen et Sundheds- og Ældreministerium.
Regeringen ønsker, at borgere i hele landet skal have adgang til et godt sundhedsvæsen.
Regeringen finder det afgørende, at regionerne løfter de vigtige opgaver, som de har
ansvaret for: At nedbringe ventetid på diagnose og behandling, øge ligheden i sundhedssystemet,
behandle kræftpatienter til tiden, reducere overbelægningen, indføre patientansvarlige
læger, forbedre indsatsen for mennesker med demens og kroniske sygdomme
samt sørge for hurtig og effektiv genoptræning.
Regeringen vil fastholde, at det ikke skal være indtægten, der afgør, om man får den
bedste behandling hos lægen. Derfor vil regeringen ikke gennemføre ny brugerbetaling på
sundhedsområdet i denne valgperiode.
Regeringen vil i løbet af sommeren gøre status på sundhedsområdet og tage stilling til,
hvilke områder der særligt skal prioriteres. I lyset af denne status vil regeringen umiddelbart
efter sommerferien indbyde Danske Regioner til drøftelse af de økonomiske rammer for
regionerne i 2016, således at regionerne kan have afsluttet budgetlægningen senest
15. oktober 2015.
En tryg alderdom
Regeringen vil arbejde for, at ældre borgere kan klare sig selv så længe som muligt og leve
et aktivt liv sammen med andre mennesker.
Ældre skal have flere reelle valgmuligheder. Vi vil forbedre de ældres mulighed for selv at
vælge leverandør til f.eks. hjemmesygepleje, madservice og plejehjemsplads.
Regeringen vil også styrke demensområdet, så indsatsen for mennesker med demens
bliver mere sammenhængende. Indsatsen forankres ét sted nemlig i Sundheds- og Ældreministeriet.
17
EFFEKTIV HJÆLP TIL SOCIALT UDSATTE
Regeringen ønsker, at alle får en god start på livet og gode muligheder. Derfor skal vi yde
en effektiv hjælp til dem, der vokser op under vanskelige kår, og dem, der kommer skævt
ind i livet. Børn og unge skal have en tryg barndom uden mobning.
Men en stor del af den socialpolitiske indsats har ingen dokumenteret effekt. Det skal vi
gøre bedre.
Regeringen vil arbejde for, at der i socialpolitikken fokuseres på løsninger og redskaber, der
gør en reel forskel. Der er behov for mere faktuel viden om, hvad der virker. Derfor skal
arbejdet med at indsamle og systematisere data styrkes. Og en langt større del af hjælpen
til socialt udsatte børn og voksne skal organiseres, så aktørerne kan lære af hinanden og
udbrede effektive metoder.
Socialt udsatte børn skal mødes med kærlighed og konsekvens.
Muligheden for magtanvendelse mod anbragte børn og unge anvendes forskelligt, blandt
andet fordi grænserne i dag er uklare. Regeringen vil på bagrund af Magtanvendelsesudvalgets
arbejde afklare reglerne. Anvendelse af magt er altid indgribende og skal så vidt
mulig undgås. Men i enkelte tilfælde kan der være behov for øget adgang til at anvende
magt.
Regeringen vil bekæmpe ufrivillig hjemløshed. Vi vil blandt andet hjælpe udsatte med at
fastholde deres bolig og nedbryde barrierer for et selvstændigt liv med sociale relationer og
beskæftigelse. Regeringen vil desuden prioritere en særlig indsats målrettet unge hjemløse.
Regeringen ønsker at forbedre stofmisbrugsbehandlingen og nedbringe dødeligheden
blandt misbrugere. Dem, der ønsker behandling, skal tilbydes et hurtigt, effektivt og
helhedsorienteret tilbud.
Det offentlige skal naturligvis fortsat løfte socialt udsatte og arbejde målrettet med at bryde
den sociale arv. Men det skal ikke ske på bekostning af den frivillige indsats. Tværtimod skal
der gives bedre mulighed for, at private organisationer og frivillige kan tage et medansvar.
18
FLERE BØRN OG UNGE GODT FRA START
Bedre dagtilbud
Vuggestuer, dagpleje og børnehaver er en vigtig del af børnefamiliers hverdag. Dagtilbuddene
skal medvirke til at give vores børn en god start i livet og blandt andet forberede
dem på det liv, der venter i skolen. Regeringen vil derfor blandt andet sætte fokus på,
hvordan overgangen fra dagtilbud til børnehaveklasse kan styrkes. Derfor placeres ansvaret
for dagtilbuddene i et Børne- og Undervisningsministerium.
En bedre folkeskole
Folkeskolereformen er en vigtig forbedring af den danske folkeskole. For at sikre den
bedst mulige gennemførelse af reformen skal folkeskolen have den ro, som partierne bag
reformen har lovet. Men der er elementer, som kræver særlig opmærksom for at sikre, at
reformens intentioner bliver ført ud livet. Regeringen vil foretage et eftersyn af inklusionen i
folkeskolen og samspillet mellem skole og fritidsliv. Desuden er der behov for at sikre, at alle
elever får udbytte af faglig fordybelse til enten lektier eller yderligere faglige udfordringer.
Regeringen vil også sikre bedre rammer for elever med særlige behov. Fagligt udfordrede
elever skal have mulighed for at tage et turboforløb med henblik på at blive uddannelsesparate.
Og elever med særlige behov skal have bedre mulighed for at vælge en fri grundskole.
Herudover er et tæt samspil mellem folkeskole og det lokale foreningsliv vigtigt. Dette
samspil skal derfor understøttes til gavn for børnene og de lokale foreninger.
Målrettet valg af ungdomsuddannelse
Det er godt, at mange unge tager en ungdomsuddannelse. Men det er også vigtigt, at de
vælger den rigtige uddannelse. Unge skal derfor udfordres i deres valg af uddannelse, så
de vælger rigtigt første gang. Hvis man ønsker at lære et praktisk betonet fag, skal man
overveje en erhvervsuddannelse. Ønsker man at læse videre, kan en gymnasial uddannelse
være det rette valg.
Regeringen vil sikre, at ungdomsuddannelserne spiller bedre sammen, så omvalg og frafald
reduceres. Derfor vil regeringen nedsætte en ekspertgruppe, der skal komme med forslag
til at forbedre ungdomsuddannelsers indbyrdes sammenhæng.
19
Danmark har brug for dygtige faglærte, så vi kan fastholde og skabe nye arbejdspladser
inden for produktions-, anlægs- og serviceerhverv. Derfor skal den nye reform af erhvervsuddannelserne
føres ud i livet på den bedst mulige måde. Først og fremmest skal uddannelserne
rettes mod det arbejdsmarked, der venter eleverne, når de er færdige. Regeringen vil
derfor arbejde for, at erhvervsuddannelserne er attraktive, og at flere unge gennemfører en
erhvervsuddannelse med en praktikplads i en virksomhed. Målsætningen er, at mindst
25 pct. skal vælge en erhvervsuddannelse direkte efter 9. eller 10. klasse i 2020. Andelen
skal op på 30 pct. i 2025. Det skal vi arbejde for i fællesskab, og det forudsætter også en
stærk indsats for at sikre et tilstrækkeligt antal praktikpladser.
De gymnasiale uddannelser skal gøre de unge klar til at læse videre, og det kræver et højt
fagligt niveau. Derfor vil regeringen styrke fagligheden i de gymnasiale uddannelser. Vi vil
blandt andet sætte adgangskrav, fokusere studieretningerne og gøre flere adgangsgivende
fag obligatoriske.
Højere kvalitet på de videregående uddannelser
De videregående uddannelser skal give de studerende viden og kompetencer, som de
studerende kan tage med sig og bruge i fremtidige job og livet i øvrigt. Der har været stort
fokus på, at flere unge skal tage en videregående uddannelse. Det kan dog ikke stå alene.
Uddannelserne skal også have høj kvalitet og være relevante for samfundet.
Kvalitetsudvalget har afdækket en række udfordringer i uddannelsessystemet, blandt andet
er sammenhængen mellem studievalg og arbejdsmarked ikke god nok. Uddannelserne skal
orienteres mod arbejdsmarkedets behov. Regeringen vil derfor indføre mere praksisnær
undervisning på de videregående uddannelser. Og taxametersystemet skal reformeres, så
det understøtter højere kvalitet på uddannelserne og beskæftigelse.
Intentionen med fremdriftsreformen er god, men den fungerer ikke godt nok. Regeringen
vil justere fremdriftsreformen inden for den aftalte økonomiske ramme. Regeringen ønsker
desuden et eliteniveau på universiteterne med henblik på at udvikle fremtidens forskere.
20
AMBITIØS FORSKNING
Forskning giver os ny viden og er en væsentlig drivkraft for udviklingen af vores samfund.
Regeringen vil prioritere grundforskningen såvel som anvendelsesorienteret og udfordringsdrevet
forskning, så vi får ny og brugbar viden til gavn for os alle.
Forskning af høj kvalitet er en vigtig forudsætning for, at erhvervslivet kan udvikle nye
produkter og tjenesteydelser og dermed sikre videnstunge arbejdspladser.
Regeringen har det mål, at Danmark skal investere mindst 1 pct. af BNP i offentligt finansieret
forskning. Der skal laves en analyse af den eksisterende forskningsindsats med henblik
på at opnå viden om effekterne af forskningsinvesteringerne. Inden for den nuværende
ramme skal midlerne prioriteres, så de understøtter danske styrkepositioner og erhvervslivets
behov.
Danske universiteter skal tilhøre den internationale elite, både hvad angår forskning og
undervisning. Danmark kan umuligt være førende inden for alle områder, men det er
regeringens ambition, at de danske forskningsmiljøer skal være i absolut topklasse inden for
udvalgte styrkepositioner og områder.
Samtidig skal der være et tættere samarbejde mellem universiteter og erhvervsliv.
Universiteterne skal tilrettelægge deres forskningsaktiviteter, så egenfinansieringen øges.
Det kan f.eks. ske ved øget kommercialisering eller tiltrækning af midler fra virksomheder
eller fonde.
21
ET MERE TRYGT DANMARK
Et effektivt værn mod terror
Vi har i mange år vidst, at terrortruslen mod Danmark var alvorlig. Med de tragiske
begivenheder i København tidligere på året blev truslen sørgeligt konkret.
Regeringen vil styrke værnet mod terror. Danmark har et dygtigt politi og dygtige efterretningstjenester,
som hver dag arbejder for at beskytte danskerne, og som har afværget
konkrete terrorangreb her i landet. Regeringen vil blandt andet med den kommende flerårsaftale
for politiet og anklagemyndigheden sikre, at myndighederne også fremover har de
ressourcer, de har brug for.
Regeringen vil også sætte ind over for truslen fra religiøs radikalisering og ekstremisme.
Konflikten i Syrien og Nordirak, hvor ISIL’s brutalitet til stadighed chokerer verden, har
skærpet truslen. Når danske statsborgere og udlændinge med opholdstilladelse i Danmark
rejser til de ISIL-kontrollerede områder for at deltage i krigs- og terrorhandlinger, skaber det
en øget risiko for terrorangreb i Danmark. Det skal bremses.
Og regeringen vil bidrage til det internationale samarbejde mod terrorisme. Når myndighederne
har afværget konkrete terrorangreb i Danmark, skyldes det blandt andet et
effektivt samarbejde med udenlandske efterretningstjenester. Dette tætte samarbejde vil vi
arbejde for at bevare og udbygge.
Danmark skal fortsat deltage i den internationale koalition mod ISIL og bidrage militært til
bekæmpelsen af terrororganisationen i Irak. Regeringen vil derfor fremlægge forslag til en
forlængelse af mandatet for det danske bidrag, inden dette udløber til oktober.
En ny og strammere kurs mod kriminalitet
Danmark er et sikkert og trygt land. Det skal vi blive ved med at være. Derfor vil regeringen
sætte hårdt og resolut ind de steder, hvor trygheden er truet. Der er behov for en ny og
strammere kurs mod kriminalitet.
Det gælder blandt andet banders og rockergruppers kriminalitet, som bliver stadig mere rå
og hensynsløs. Derfor vil regeringen fremlægge en ny rocker- og bandepakke med mere
konsekvens og hårdere straffe. Kontrollen med rockere og bandemedlemmer skal styrkes.
Og muligheden for prøveløsladelse skal begrænses.
Regeringen vil også sætte ind over for udlændinge, der begår kriminalitet under deres
ophold i Danmark. De misbruger det danske samfunds tillid. Kriminelle udlændinge skal
udvises og hjemsendes til afsoning i størst muligt omfang. Derfor vil regeringen stramme
udvisningsreglerne og styrke indsatsen for hjemsendelse af kriminelle udlændinge.
22
Regeringen ønsker, at politiet skal være mere synligt og skabe størst mulig tryghed for
danskerne. Regeringen vil afsætte midler i den kommende flerårsaftale for politiet og
anklagemyndigheden, som skal sikre, at politiet og andre relevante myndigheder har de
ressourcer, de har brug for. Regeringen vil også øge optaget af politielever, etablere en
politiuddannelse i det vestlige Danmark og sikre mere opgaveglidning i politiet, så ikkepolitimæssige
opgaver i højere grad håndteres af andre medarbejdergrupper.
Derudover vil regeringen i sommeren 2015 ekstraordinært afsætte midler, der skal
nedbringe overarbejdspuklen i dansk politi.
En effektiv bekæmpelse af kriminalitet kræver også et tæt europæisk politisamarbejde.
Derfor ønsker regeringen at sikre, at Danmark fortsat kan deltage i det europæiske politisamarbejde
Europol. Det er vigtigt for vores sikkerhed og tryghed.
Regeringen vil derfor i overensstemmelse med aftalen om Danmark i Europol afholde en
folkeafstemning for at omdanne retsforbeholdet til en tilvalgsordning. Med en tilvalgsordning
bestemmer Danmark selv, hvilke dele af EU’s retssamarbejde vi skal deltage i, og
hvilke dele vi skal stå uden for.
Styrket kontrol i Danmarks grænseområder
Regeringen vil gennemføre en markant styrkelse af kontrollen i grænseområderne med
henblik på at give politi og toldvæsenet bedre muligheder for at gribe ind over for grænseoverskridende
kriminalitet og illegal indvandring. De kriminelle skal vide, at Danmark ikke
er et fristed for grænseoverskridende kriminalitet – der skal sættes hårdt ind over for
udenlandske tyvebander, narkohandlere og menneskesmuglere.
Den styrkede kontrol vil bl.a. omfatte nyt udstyr og mere mandskab. Indsatsen skal
ske inden for rammerne af Schengen-samarbejdet og i dialog med vores nabolande.
Regeringen vil gå i dialog med de relevante myndigheder om, hvordan den styrkede kontrol
konkret udmøntes.
Konsekvent indsats mod ungdomskriminalitet
Ungdomskriminaliteten har været faldende i næsten ti år. Det er glædeligt. Men der er
stadig en hård kerne af unge kriminelle, der begår alvorlig kriminalitet. Det er uacceptabelt.
Derfor vil regeringen gennemføre en reform af indsatsen mod ungdomskriminalitet.
Regeringen iværksætter et arbejde henimod et helt nyt system for unge kriminelle. Med
en mærkbar konsekvens, når unge begår noget kriminelt. Og med større spillerum til at
skræddersy den sanktion, der er mest effektiv i den konkrete sag – også selvom man er
under 15 år.
23
NY UDLÆNDINGE- OG INTEGRATIONSPOLITIK
Et Danmark for dem, der kan og vil – en ny og konsekvent
udlændingepolitik
De senere år er udgifterne til udlændingeområdet steget markant. Og antallet af asylansøgere
er på bare få år steget kraftigt. Samtidig er der udlændinge, som kommer til
Danmark, men ikke bidrager til det danske samfund og ikke respekterer grundlæggende
danske værdier som demokrati, ytringsfrihed, religionsfrihed og ligestilling mellem kønnene.
Regeringen ønsker en ny, stram og konsekvent udlændingepolitik, der skal sikre et åbent
Danmark for dem, der kan og vil. Og lukke dørene for dem, som ikke vil.
Regeringens første skridt er straks at fremsætte lovforslag med henblik på at gøre
det mindre attraktivt at søge asyl i Danmark. Vi vil indføre en ny integrationsydelse på
SU-niveau for nytilkomne flygtninge og familiesammenførte og personer, der har været i
Danmark i mindre end 7 år ud af de seneste 8 år. Det skal være muligt at få en sprogbonus
samt forsørgertillæg. Optjeningsprincippet for flygtninges modtagelse af børnecheck,
børnetilskud og folkepension skal genindføres.
Derudover vil regeringen til efteråret blandt andet indføre nye og fleksible regler for familiesammenføring
– det vil f.eks. betyde, at kravene strammes for de udlændinge, der har
ringere forudsætninger for at blive integreret i det danske samfund. Vi vil også stille nye og
skærpede krav til udlændinge, der ønsker permanent ophold og dansk statsborgerskab. Vi
vil sikre en håndfast behandling af asylsager, blandt andet med en styrket kontrol af asylansøgeres
identitet. Og muligheden for, at flygtninge kan opnå permanent ophold uden at
kunne tale dansk og være i arbejde, skal afskaffes.
Det er regeringens mål at reducere de samlede udgifter på udlændingeområdet med
mindst 1 mia. kr. årligt.
Samtidig vil regeringen styrke indsatsen i flygtningenes nærområde. Her kan vi hjælpe flere,
end når vi bruger bistanden på indkvartering af asylansøgere i Danmark.
24
En vellykket integration
Regeringen ønsker en vellykket integration, hvor flere vil Danmark, og færre lever i
parallelsamfund.
Det er uacceptabelt, at der i Danmark findes mennesker, der reelt er isolerede fra det
omgivende samfund, og som lever efter egne normer og regler. Derfor vil regeringen
fremlægge en plan til at forbedre indsatsen i ghettoområderne.
Herudover vil regeringen indføre et nyt, styrket integrationsprogram med fokus på resultater.
Både udlændinge og kommuner skal være forpligtet til en større indsats for at sikre en
reel integration.
Udlændinge skal have den stærkest mulige tilskyndelse til at komme i job. Derfor vil vi
indføre en ny integrationsydelse på SU-niveau for nytilkomne flygtninge og familiesammenførte,
og personer, der har været i Danmark i mindre end 7 år ud af de seneste 8 år. Det
skal være muligt at få en sprogbonus samt forsørgertillæg.
Opgaven med at få integrationen til at fungere er så stor, at der er behov for at etablere et
Udlændinge-, Integrations- og Boligministerium, der har fokus på denne opgave.
25
EFFEKTIV INFRASTRUKTUR I BALANCE
Effektiv transport af personer og gods er vigtigt for vækst og jobskabelse. En god infrastruktur
gør det let for borgerne at komme på arbejde og besøge familie og venner, og
virksomhederne og deres kunder nyder godt af en effektiv transport af deres varer.
Regeringen ønsker en transportpolitik, hvor der er balance mellem investeringer i
vejprojekter og kollektiv trafik.
Regeringen vil foretage et serviceeftersyn af Togfonden DK og om nødvendigt tilpasse
udrulningen af Togfonden.
Råderummet for nye store investeringer er meget begrænset i de kommende år, da der
allerede er igangsat mange infrastrukturprojekter. Ved investering i nye infrastrukturprojekter
skal der gives prioritet til investeringer, der har et højt samfundsøkonomisk afkast.
Regeringen vil igangsætte en undersøgelse af en ny midtjysk motorvej på strækningen
Give-Billund-Lunderskov samt løbende søge at forbedre fremkommeligheden på den
østjyske motorvej E45.
Der skal igangsættes en undersøgelse af en østlig ringvej i København (havnetunnel).
Undersøgelsen skal blandt andet belyse finansieringsmulighederne.
Regeringen vil øge brugen af offentlige-private partnerskaber (OPP) i forbindelse med
offentlige bygge- og anlægsprojekter.
26
GRØN OMSTILLING MED AMBITIONER OG REALISME
Mere grøn energi – balance mellem ambitiøse mål og effektive midler
Danmark skal fortsat være et af de førende lande i den grønne omstilling. Vi skal præge de
øvrige EU-lande til at fastlægge ambitiøse mål og politikker i fællesskab, og Danmark skal
tage en væsentlig del af ansvaret for at indfri disse mål.
Regeringens klima- og energipolitik bygger på grøn realisme. Det betyder, at der skal
være sammenhæng mellem målene i energipolitikken og de midler, vi har til rådighed.
Den grønne omstilling skal ske på en måde, som er fornuftig set i forhold til udviklingen i
Danmark og verden omkring os.
Energisystemerne i Europa er under forandring i form af stigende grad af samarbejde og
integration på tværs af landegrænserne. Mere sammenhængende energisystemer og
energimarkeder i EU giver mulighed for at udnytte det danske energisystem i højere grad.
Det kan give en fortsat høj forsyningssikkerhed med langt færre omkostninger.
Regeringen vil nedsætte en energikommission, som skal forberede et oplæg til energipolitiske
mål og virkemidler for perioden 2020-2030 med det sigte at bidrage til, at
Danmark indfrier sine internationale klimaforpligtelser på en omkostningseffektiv og
markedsbaseret måde.
Regeringens langsigtede mål er, at vi skal være uafhængige af fossile brændsler i 2050, så
Danmark i 2050 kan producere vedvarende energi nok til at kunne dække det samlede
danske energiforbrug.
Grøn realisme i miljøpolitikken
Regeringens miljøpolitik bygger også på grøn realisme.
For det første vil vi give natur og miljø videre til de kommende generationer i god stand.
Men en forudsætning for det er, at vi skaber vækst, job og velfærd.
For det andet skal de miljøpolitiske mål opnås på den samfundsøkonomisk mest effektive
måde. Vi skal have mest miljø for pengene.
Regeringen lægger vægt på omtanke i brugen af pesticider og kemikalier. Så vi passer på
grundvandet og drikkevandet. Og så forbrugerne kan handle trygt.
27
Vi ønsker også at værne om den danske natur. Regeringen vil prioritere indsatsen for at
standse tilbagegangen af biodiversiteten. Indsatsen skal lægges, hvor det er mest relevant.
Regeringen vil foretage et serviceeftersyn af Naturplan Danmark, herunder lempe den
nuværende § 3-beskyttelse af eng- og græsarealer, og i stedet udlægge statslig skov til
biodiversitetsformål. Et større statsligt skovareal skal stå uberørt, så planter og dyr kan trives
og udvikle sig. Samtidig skal det være mere attraktivt for danskerne at bruge naturen i både
hverdag og fritid.
Fremtidens forsyningssektor
Forsyningssektoren leverer el, gas, fjernvarme, vand og teleydelser til forbrugerne og
aftager affald og spildevand. En høj forsyningssikkerhed og en effektiv forsyning er vigtig
for forbrugere og virksomheder.
I dag er der et betydeligt potentiale for effektiviseringer i sektoren. Regeringen vil sikre, at
vi får mere ud af forsyningssektoren. Derfor samles ansvaret for den økonomiske regulering
af forsyningsområderne i et Energi-, Forsynings- og Klimaministerium til gavn for forbrugere
og virksomheder.
28
MANGFOLDIG KULTUR OG ET STÆRKT FORENINGSLIV
Det danske kulturliv skal have gode rammer, der fremmer kreativitet og mangfoldighed. Vi
skal bevare og udvikle dansk kultur og kunst med udgangspunkt i vores nationale identitet
og i åben dialog med resten af verden.
Der skal være et rigt og varieret kulturudbud til befolkningen i hele landet, og danskerne
skal have nem adgang til nye kunsttilbud og den danske kulturarv.
Regeringen ønsker at styrke danskernes deltagelse i idrætsliv. Regeringen deler DIF’s og
DGI’s fælles ”Vision 25-50-75” for dansk idræt. Målet er, at 50 pct. af danskerne er medlem
af en idrætsforening i 2025, og 75 pct. af befolkningen er fysisk aktive.
Der skal være et tættere samspil mellem folkeskolen og lokale foreninger for børn og unge.
Det frivillige foreningsliv skal have gode vilkår. Det bidrager til udviklingen af et aktivt
medborgerskab, af lokale fællesskaber og af et trygt liv for den enkelte.
Regeringen vil inden udgangen af 2015 foretage en evaluering af den smalle mediestøtteaftale
fra 2013 med henblik på at indkalde til nye forhandlinger og foretage justeringer i
aftalen.
Regeringen ønsker, at DR skal være mere kvalitetsfokuseret, og at det dansksprogede
og egenproducerede indhold styrkes. I respekt for det nuværende medieforlig – og med
henblik på det kommende - vil regeringen afsøge opbakning til et mere kvalitetsbåret og
fokuseret DR.
29
FOLKEKIRKEN
Danmark er et kristent land, og den evangelisk-lutherske kirke indtager en særstatus
som folkekirke. Denne særstatus vil regeringen bevare. Samtidig er det afgørende for
regeringen, at der skal være frihed til at tro på det, man vil, så længe det sker med fuld
respekt for andres ret til det samme.
Menighedsrådenes demokratiske legitimitet hænger blandt andet sammen med, at
medlemmerne er demokratisk valgt af folkekirkemedlemmerne i sognet. Men menighedsrådsvalg
har over en årrække været inde i en uheldig udvikling med færre afstemningsvalg,
lavere stemmeprocent og ikke tilstrækkeligt med opstillede kandidater. Regeringen vil
derfor nedsætte et udvalg om menighedsrådsvalg og fremtidig valgform.
30
EN STÆRK OG FOKUSERET UDENRIGSPOLITIK
Danmark er en lille, åben økonomi i en globaliseret verden. Vi lever af handel. Vores
sikkerhed er afhængig af, hvad der sker i verden omkring os. Vi påvirkes, inspireres og
henter ideer i vores samkvem med andre.
Et stærkt engagement i udlandet er med til at sikre danske interesser og gør det muligt at
påvirke den globale udvikling i en mere stabil og bæredygtig retning. Det er afgørende i en
tid, hvor der sker store forskydninger i både magtforhold og sikkerhedsbilledet.
Derfor vil regeringen arbejde for vækst, sikkerhed og indflydelse gennem en stærk og
fokuseret international indsats.
Vi skal aktivt engagere os i de internationale organisationer
Samarbejdet i internationale organisationer er et lille lands vej til indflydelse.
Det gælder især EU, som i dag er den stærkeste kraft for samarbejde og frihed. Det gælder
NATO, som fortsat skal være Danmarks sikkerhedspolitiske omdrejningspunkt. Det gælder
FN, som er stedet, hvor Danmark globalt kan arbejde for vores udenrigspolitiske værdier og
gøre en forskel til fordel for bekæmpelse af fattigdom og forsvar af demokrati og frihedsrettigheder.

Danmark skal være en aktiv partner internationalt
Vi skal vedligeholde og styrke gamle alliancer. Og vi skal opbygge nye.
Mange lande gennemgår en rivende politisk og økonomisk udvikling i disse år. Magtbalancerne
ændrer sig. Danmark skal gribe mulighederne og være klar til at knytte nye bånd for
at varetage danske interesser, fremme vores værdier og sikre vores velstand.
Derfor skal vi fortsat styrke forholdet til vores allernærmeste allierede. Her står USA centralt.
Vi skal styrke vores historiske alliancer i EU – ikke mindst med vores nabolande. Men i et
stort EU er det ikke nok. Vi skal opdyrke nye alliancepartnere i både Øst- og Sydeuropa.
Også det nordiske samarbejde har et stort potentiale, som skal udnyttes.
Samtidig skal der bygges videre på de strategiske partnerskaber, der er indgået med lande
uden for Europa, f.eks. Kina, Sydkorea og Japan. Det er afgørende for vores virksomheder
og vores økonomi. Og så skal vi være på forkant med udviklingen i de lande, som i den
nærmeste fremtid vil stå stærkt globalt – både politisk og økonomisk.
Danske virksomheder klarer sig godt på det globale marked. Men udviklingen går stærkt.
Nye vækstmarkeder dukker op. Vi vil derfor gøre en ekstra indsats for at hjælpe danske
eksportører til at klare sig bedst muligt i den internationale konkurrence. Vi vil også gøre
mere for at tiltrække udenlandske investeringer og virksomheder. Det skaber vækst, viden
og sikrer arbejdspladser i Danmark.
31
Danmark skal være klar til at levere resolut og konkret,
hvor det gælder, og når det gælder
Danmark er internationalt anerkendt for at gå forrest og påtage sig et ansvar - også når det
er svært. Det skal vi også fremover, for det gør os til et land, man lytter til. Og dermed kan
vi bedst varetage vores egne interesser.
Derfor skal vi have den politiske vilje, beslutsomhed og evne til at levere det nødvendige
bidrag. Lige fra politisk støtte, udviklingshjælp, humanitær hjælp og kapacitetsopbygning til
militære indsatser i den skarpe ende.
Nye udfordringer
Danmark skal løbende tilpasse sig nye globale udfordringer og bringe alle vores redskaber
i spil for at varetage vores interesser. Regeringen vil derfor bede en erfaren, respekteret
person med internationalt udsyn om hurtigt at forestå et udenrigspolitisk udredningsarbejde.

Udredningen skal afdække den nye udenrigs- og sikkerhedspolitiske virkelighed. Samtidig
skal den præsentere et samlet strategisk bud på en stærkere koordinering og samtænkning
af Danmarks udenrigs- og sikkerhedspolitik, forsvarspolitik, handelspolitik og eksportfremme
samt udviklingspolitik.
Stærk dansk interessevaretagelse i EU
Det europæiske samarbejde har været en succes. EU-medlemskabet er en stor fordel for
Danmark. Det vil det også være fremover. Globaliseringen og nye, stærke økonomier stiller
os over for væsentlige udfordringer, som EU’s medlemslande bedst løser i fællesskab.
Regeringen vil arbejde aktivt for at varetage Danmarks interesser gennem et stærkt
europæisk samarbejde med Danmark så tæt på kernen som muligt.
Det gælder også det europæiske samarbejde om bekæmpelse af grænseoverskridende
kriminalitet. Regeringen vil derfor i overensstemmelse med aftalen om Danmark i Europol
afholde en folkeafstemning inden jul for at omdanne retsforbeholdet til en tilvalgsordning.
Med en tilvalgsordning bestemmer Danmark selv, hvilke dele af EU’s retssamarbejde
Danmark skal deltage i, og hvilke dele Danmark skal stå udenfor.
Det europæiske samarbejde skal styrkes på de områder, som har størst betydning for
Danmarks muligheder for at klare sig i den globale konkurrence. Regeringen vil arbejde for
et stærkt fokus på at skabe vækst og arbejdspladser. Det skal blandt andet ske gennem et
bedre fungerende indre marked, gennem en videreudvikling af EU’s handelsaftaler og et
fortsat fokus på strukturreformer, der kan sikre et konkurrencedygtigt Europa.
Det kræver en modernisering af dansk EU-politik med fokus på en stærkere varetagelse
af danske interesser i EU i et tæt samarbejde med ligesindede EU-lande, medlemmer af
Europa-Parlamentet og andre centrale EU-aktører. Regeringen vil arbejde for et stærkt,
slankt og effektivt EU, der respekterer nærhedsprincippet og koncentrerer sig om de
udfordringer, som medlemslandene bedst kan løse i fællesskab. Beslutningerne skal træffes
så tæt på borgerne som muligt, og EU bør afholde sig fra at regulere der, hvor medlemsstaterne
selv bedre kan nå de samme mål.
32
EU skal ikke være en social union
Regeringen støtter arbejdskraftens frie bevægelighed. Den er en hjørnesten i det indre
marked og en forudsætning for vækst og beskæftigelse i Europa og Danmark. Men
reglerne skal være baseret på sund fornuft og rimelighed. Vi ønsker et EU, hvor folk kan
søge derhen, hvor der mangler ledige hænder, men vi vil ikke have et EU, hvor folk søger
derhen, hvor de sociale ydelser er gode.
Velfærdsydelser skal så vidt muligt forblive i Danmark og gå til dem, som arbejder, bor og
bidrager til Danmark i en længere periode.
Regeringen ønsker at sikre, at nationale velfærdssystemer ikke bliver undergravet af
EU-regler, og at EU ikke udvikler sig i retning af en social union. Det skal sikres ved at ændre
dansk lovgivning og ved at arbejde sammen med ligesindede lande for at få taget EUlovgivningen
om velfærdsydelser for vandrende arbejdstagere op til revision snarest muligt.
Eksempelvis ønsker regeringen at ændre EU-reglerne, når de ikke tillader f.eks. optjening
eller indeksering af børnecheck til borgere fra andre EU-lande.
Regeringen vil bakke op om den britiske regerings indsats for, at Storbritannien – som én af
Danmarks væsentligste partnere – forbliver centralt placeret i EU-samarbejdet.
Reform af dansk udviklingsbistand
Vores udviklingsbistand skal fokuseres der, hvor behovet og fattigdommen er størst.
Regeringen vil afsætte 0,7 pct. af BNI årligt, så vi også fortsat vil være ét af kun få lande i
verden, der lever op til FN’s målsætning.
Antallet af prioriterede lande i udviklingssamarbejdet skal reduceres. Vi skal fokusere på de
lande, hvor Danmark kan gøre den største forskel.
Danmark skal fortsat være en markant global aktør, der bekæmper fattigdom og styrker
menneskerettigheder, demokrati, retsstatsprincipper og bæredygtig vækst. Derfor vil vi
også stille klare krav til lande, som modtager dansk udviklingsbistand.
Vi vil hjælpe de mennesker, der flygter fra krig og forfølgelse og har brug for beskyttelse.
Det gør vi bedst ved at styrke hjælpen til flygtninge i nærområderne.
I flere af verdens brændpunkter foregår en systematisk forfølgelse af kristne minoriteter.
Regeringen vil have et særligt fokus på at styrke det internationale samarbejde for at
beskytte disse minoriteter.
Vejen til udvikling er vækst. Udviklingslandene efterspørger i stigende grad handel,
investeringer, teknologi og viden frem for klassiske udviklingsprojekter. Den efterspørgsel
skal vi imødekomme med en fortsat samtænkning af handels- og udviklingsindsatserne.
Vi skal sørge for, at Danmarks stærke erhvervskompetencer kommer bedre i spil i
udviklingsarbejdet – og at vores indsats også kommer dansk erhvervsliv til gode.
33
Vi skal tilpasse vores forsvar og værne om vores sikkerhed
Sikkerhedstrusler mod Danmark kan opstå overalt i verden, og de bliver stadig mere uforudsigelige
og komplekse. Det er blevet tydeligt de senere år med ISIL’s fremmarch og Ruslands
overgreb mod Ukraine.
Derfor vil regeringen styrke NATO’s globale rolle og sikre, at Danmark yder et væsentligt
bidrag til, at NATO også fortsat er verdens stærkeste forsvarsalliance. Det betyder også,
at dansk forsvar skal organiseres, så det kan bidrage med veludrustede og veluddannede
militære styrker, der kan varetage alle typer militæropgaver.
Ekspertudredningen om den nye udenrigs- og sikkerhedspolitiske virkelighed vil indgå i
forberedelsen af forhandlingerne om et nyt forsvarsforlig efter 2017.
Der bliver i de kommende år tale om flere vidtrækkende spørgsmål på forsvarsområdet.
Det gælder blandt andet indkøb af nye kampfly, opgaverne i Arktis, bidrag til NATO’s
missilforsvar og aktiv dansk støtte til NATO’s østlige medlemslande, særligt Estland, Letland,
Litauen og Polen, som er truet af den aggressive russiske fremfærd.
Regeringen finder, at grundlaget for den danske deltagelse i Irakkrigen og forhold omkring
danske soldaters tilbageholdelse af personer under den danske krigsdeltagelse i henholdsvis
Irak og Afghanistan allerede er tilstrækkeligt belyst. Regeringen vil derfor nedlægge Irak- og
Afghanistankommissionen. Regeringen ønsker i stedet at bruge midlerne til en styrkelse af
indsatsen for danske veteraner. Regeringen vil derfor lave et servicetjek af veteranindsatsen.
Regeringen vil lave et servicetjek af veteranpolitikken og øvrige veteraninitiativer. Vi skal
sikre, at danske veteraner får støtte, anerkendelse og muligheder, der står mål med deres
store indsats for Danmark.
34
RIGSFÆLLESSKABET
Regeringen ønsker at styrke og udvikle rigsfællesskabet med vægt på et ligeværdigt og
tillidsfuldt samarbejde i gensidig respekt. Selvstyreordningerne udgør nutidige og fleksible
rammer om forholdet mellem Danmark, Færøerne og Grønland, hvor der er mulighed
for at udvikle selvbestemmelsen i den takt, Færøerne og Grønland ønsker det. Men det
er samtidig regeringens opfattelse, at spørgsmålet om selvstændighed for Færøerne og
Grønland afgøres af det færøske og det grønlandske folk.
Regeringen erkender, at der er ønsker på Færøerne og i Grønland om at arbejde med en
egen forfatning, men det er samtidig afgørende, at egne forfatninger kan rummes inden
for rigsfællesskabets rammer. Vi er positive over for dialog med Færøerne og Grønland om
de spørgsmål, der opstår i forbindelse med et forfatningsarbejde med henblik på at sikre
dette.
Grønland og Færøerne udgør centrale områder i Arktis. Vi ønsker et tæt samarbejde i
Kongeriget om udviklingen i Arktis og om vores internationale arbejde i blandt andet
Arktisk Råd, blandt de fem arktiske kyststater (Arctic 5) og i den Internationale Maritime
Organisation (IMO).
Regeringen anerkender betydningen for Færøerne og Grønland af at kunne udnytte havets
ressourcer som hvaler og sæler på en bæredygtig måde.
Vi ønsker et tæt og konstruktivt samarbejde med Færøerne og Grønland. Det gælder på
områder, som Danmark varetager for hele rigsfællesskabet, og det gælder på områder, som
er overtaget, såfremt Færøerne og Grønland ønsker det. Vi er derfor positive over for at
samarbejde om administrativ bistand, herunder i forhold til økonomiske reformer, såfremt
Færøerne og Grønland ønsker det.
Regeringen vil opprioritere løbende at opdatere lovgivningen for Færøerne og Grønland på
områder, som Danmark har ansvaret for.
Vi vil arbejde for en standard på danske ansvarsområder på Færøerne og i Grønland, som
svarer til standarden i Danmark, med de særlige fravigelser, der kan begrundes i de færøske
og grønlandske forhold.
35
Regeringen vil afslutte arbejdet med at identificere de grænsehindringer i rigsfællesskabet
og i Norden, der har betydning for Færøerne og Grønland. Og regeringen vil i samarbejde
med Færøerne og Grønland gå videre med de hindringer, der er behov for at løse.
Vi vil efter ønske fra og i samarbejde med Færøerne og Grønland støtte bestræbelser på
at få den bedst mulige adgang til at afsætte fiskeprodukter i EU og på andre relevante
markeder.
Regeringen vil arbejde for, at Thulebasen i størst muligt omfang kommer Grønland til gode.
Regeringen vil samarbejde med Grønland om visse råstoffer, der har udenrigs-, forsvarseller
sikkerhedspolitiske aspekter. Vi vil arbejde for at gennemføre lovgivning og administrative
systemer efter højeste internationale standarder, inden Grønland evt. ønsker at
udvinde uran.
Vi vil i samarbejde med Grønland arbejde for at forbedre vilkårene for grønlandske studerende
i Danmark med henblik på, at flere studerende gennemfører deres uddannelse.
Regeringen vil arbejde for at styrke inklusionen af grønlændere i Danmark, herunder
forbedre forholdene for socialt udsatte grønlændere.
36
ET BREDT SAMARBEJDE OM GODE OG
HOLDBARE RESULTATER
Regeringen er sig bevidst om, at den er en mindretalsregering, og vil søge at formidle et
bredt samarbejde i Folketinget.
Det er bedst for vores land, at brede interesser bliver inddraget i beslutningerne. Når flere
bliver hørt, så fører det til bedre og mere holdbare resultater.
Regeringen vil derfor invitere til et samarbejde med lønmodtagere, arbejdsgivere,
virksomheder, frivillige organisationer og enkeltpersoner, som vil tage del i udviklingen
af det danske samfund. Vi ønsker, at mange skal være med til at beslutte den politik, der
vedrører dem selv – og som vil forme fremtidens Danmark.
Regeringen ønsker brede flertal for gennemførelse af sin politik. I lyset af, at kompleksiteten
i det politiske aftalesystem er vokset betydeligt, vil regeringen indbyde partierne
til en drøftelse af, hvordan kompleksiteten kan reduceres i det eksisterende aftalesystem.
Regeringen vil endvidere se på, hvordan der kan skabes større klarhed omkring fremtidige
politiske aftaler, blandt andet i forhold til deres status og rækkevidde.



REGERINGEN
